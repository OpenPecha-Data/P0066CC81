|evamātmabhāvādīnāmutsargaṃ rakṣāṃ ca pratipādya punarvistareṇa rakṣāśodhanavardhanāni pratipādayitumupakramate|
utpāditabodhicittena hi bodhisattvena utsṛṣṭasyāpi cātmabhāvasya rakṣāśodhanavardhanāni
kāryāṇi| yasmāt-paribhogāya sattvānāmātmabhāvādi dīyate|arakṣite kuto bhogaḥ
kiṃ dattaṃ yanna bhujyate||tasmātsattvopabhogārthamātmabhāvādi pālayet|kalyāṇamitrānutsargātsūtrāṇāṃ
ca sadekṣaṇāt||[śikśā. sa. kārikā 5-6]tacca ātmabhāvādiparipālanādi śikṣārakṣaṇādeva
syāt| anyathā narakādivinipātagamanāt tanna syāt| ata idamabhidhīyate-śikṣāṃ rakṣitukāmena
cittaṃ rakṣyaṃ prayatnataḥ|na śikṣā rakṣituṃ śakyā calaṃ cittamarakṣatā||1||śikṣyate
upādīyate gṛhītasaṃvaraṇeneti vihiteṣu karaṇīyatā, pratiṣiddheṣvakaraṇaṃ śikṣā, tāṃ
rakṣituṃ paripālayituṃ kāmena icchatā bodhisattvena ātmacittaṃ rakṣitavyaṃ prayatnata iti
kathayiṣyamāṇāt| atha śikṣārakṣaṇādhikāre kimiti cittaṃ rakṣyata ityāha-na śikṣeti| anyathā
śikṣaiva rakṣitumaśakyā calamanāyattaṃ cittamarakṣatā| cittasya calatāyāṃ śikṣāyāḥ sthairyāyogāt||ito'pi
cittameva rakṣaṇīyamityāha-adāntā mattamātaṅgā na kurvantīha tāṃ vyathām|karoti
yāmavīcyādau muktaścittamataṅgajaḥ||2||aparikarmitā mattavaravāraṇā na janayanti
tāṃ pīḍāmihaloke| paraloke avīcyādau yāṃ karoti svacchandatayāvasthitaṃ cittameva mataṅgaja
eva| tathāgatājñāṅkuśena kathaṃcid vaśīkriyamāṇatvāt|tasyāyattīkaraṇe guṇamāha-baddhaśceccittamātaṅgaḥ
smṛtirajjvā samantataḥ|bhayamastaṃgataṃ sarvaṃ kṛtsnaṃ kalyāṇamāgatam||3||yadi
baddhaḥ kathaṃcid bhavet| smṛtirvakṣyamāṇalakṣaṇā| saiva rajjurbandhanopāyatvāt| samantataḥ
sarvathā asatpakṣe pracāranirodhāt| tadā bhayamastaṃgataṃ pratyastamitaṃ sarvamaśeṣam|
sarvaṃ kalyāṇamabhyudayaniḥśreyasalakṣaṇam| āgataṃ saṃprāptam| devaśced vṛṣṭo niṣpannāḥ
śālaya iti yathā ||nanu bahavaśca mṛgavyālādayo'pyupadravakāriṇaḥ santi, tebhyaḥ kathaṃ cittasya
vaśīkaraṇād bhayaṃ na bhaviṣyatītyāha-vyāghrāḥ siṃhā gajā ṛkṣāḥ sarpāḥ sarve ca śatravaḥ|sarve
narakapālāśca ḍākinyo rākṣasāstathā||4||sarve baddhā bhavantyete cittasyaikasya
bandhanāt|cittasyaikasya damanāt sarve dāntā bhavanti ca||5||subodham||kutaḥ punarevamityāha-yasmādbhayāni
sarvāṇi duḥkhānyapramitāni ca|cittādeva bhavantīti kathitaṃ tattvavādinā||6||sarve
hyete karmākṣepavaśādaniṣṭadāyakā bhavanti| karma ca cittameva| cetanā karmeti
vacanāt| vākkāyakarmaṇorapi cittameva samutthāpakam| tadantareṇa tayoranutpatteḥ| cetayitvā
karmeti vacanāt| tasmāt sarvamiha karmanirmitameva| tacca cittānnānyat| tadāha-karmajaṃ
lokavaicitryaṃ cetanā tatkṛtaṃ ca tat|cetanā mānasaṃ karma tajje vākkāyakarmaṇī| iti|[abhi.
koṣa-4. 1]na ca anapakāracittasya kecidapakāriṇo nāma| yasmāt-nivṛttapāpacittasya nāsti
loke bhayaṃ dviṣaḥ|sukhahānirna tasyāsti yasya cittaṃ vaśe sthitam||ata idamuktam-cittasya
damanaṃ sādhu cittaṃ dāntaṃ sukhāvaham|iti|[=dhammapada-25]tattvavādī bhagavān vastutattvakathanaśīlatvāt|
tenedaṃ tattvaṃ kathitaṃ prakāśitam-sarvaṃ cittaprasūtamiti| ataḥ sarvatra
cittameva pradhānam||itthamevaitannānyathā iti prasādhayannāha-śastrāṇi kena narake ghaṭitāni
prayatnataḥ|taptāyaḥkuṭṭimaṃ kena kuto jātāśca tāḥ striyaḥ||7||narakapālānāṃ kuntāsimusalādīni,
asipatravanasamudbhūtāni vā kena kṛtāni ? na tatra kaścit kartāsti īśvarādiḥ,
tatkartṛtvasya anyatra niṣiddhatvāt, ihāpi niṣetsyamānatvāt| taptalohamayī ca bhūmiḥ kena
ghaṭitā ? tāśca striyaḥ kutaḥ kāraṇasāmagrīto jātāḥ, yāḥ pāradārikaiḥ śālmalīvṛkṣasya adhastādupari
ca dṛśyante? sa ca śālmalirvā? ato nānyat kāraṇamatra cittādupakalpanīyam| yaduktam-sattvalokamatha
bhājanalokaṃ cittameva racayatyaticitram|karmajaṃ hi jagaduktamaśeṣaṃ
karma cittamavadhūya ca nāsti||iti||[madhyamakāvatāra-6.89]tasmāccittamevātra kāraṇaṃ nānyadityata
āha-pāpacittasamudbhūtaṃ tattatsarvaṃ jagau muniḥ|tasmānna kaścit trailokye cittādanyo
bhayānakaḥ||8||pāpakarmopaskṛtaṃ cittameva teṣāṃ kāraṇaṃ bhagavān kathitavāt| nāparaṃ
kiṃcit| yata evam, tasmānna trijagati pāpacittādaparaḥ kaścid bhayaheturasti| tasmāccittameva
vaśīkartavyam| yaduktamāryaratnameghe-cittapūrvagamāḥ sarvadharmāḥ| citte parijñāte
sarvadharmāḥ parijñātā bhavanti||api ca-cittena nīyate lokaścittaṃ cittaṃ na paśyati|cittena
cīyate karma śubhaṃ vā yadi vāśubham||cittaṃ bhramate alātavat| cittaṃ vibhramate taraṃgavat|
cittaṃ dahate davāgnivat| cittaṃ rohayate (harate) mahāmbuvat| iti ca||evaṃ byupaparīkṣamāṇaścitte
sūpasthitasmṛtirviharati, na ca cittasya vaśaṃ gacchati| api tu cittamevāsya
vaśaṃ gacchati| cittenāsya vaśībhūtena sarve dharmā vaśībhavantīti||syādetat-dānapāramitādiṣu
kathamiva cittaṃ pradhānam ? sā hi sarvasattvānāṃ dāridyāpanayanalakṣaṇetyāha-adaridraṃ
jagatkṛtvā dānapāramitā yadi|jagaddaridramadyāpi sā kathaṃ pūrvatāyinām||9||dāridyaṃ
hi nāma sāsravasukhabhogabubhukṣayā cittakārpaṇyam upakaraṇavaikalyaṃ vā| tadapanīya jagato
yadi dānapāramitāparipūrirbhavatītyucyate, tadā sā katham ? na kathaṃcidapi pūrvatāyināṃ
pūrvamabhisaṃbuddhānāṃ bhagavatāṃ yujyate| kutaḥ ? jagaddaridramadyāpi, nādyāpi yāvajjagaddāridyamupaśāmyati||yadyevaṃ
neṣyate, kathaṃ sā bhavatītyāha-phalena saha sarvasvatyāgacittājjane'khile|dānapāramitā
proktā tasmātsā cittameva tu||10||sarvasvaṃ bāhyādhyātmikaṃ
sarvaṃ vastu dānaṃ dānaphalaṃ ca sarvasattvebhyaḥ parityajato'bhyāsena prakarṣagamanād yadā
apagatamātsaryamalaṃ nirāsaṅgatayā cittamutpadyate, tadā dānapāramitāniṣpannetyucyate|
tasmāt sā cittameva nānyā dānapāramitā||śīlapāramitā tu sutarāṃ cittamevetyata āha-matsyādayaḥ
kva nīyantāṃ mārayeyaṃ yato na tān|labdhe viraticitte tu śīlapāramitā matā||11||prāṇātipātādisarvāvadyaviraticittameva
hi śīlam, na punastadāśrayabhūtabāhyaviṣayanivṛttisvabhāvam|
yadi punarvadhādiviṣayavastvabhāvena tadvadhādyabhāvācchīlaṃ syāt, tadā te matsyādayaḥ
kva nīyantāṃ yatra teṣāṃ darśanaṃ na syāt ? anyathā tadvadhādyupakrame śīlaṃ na syāt| na
caivam| tasmātteṣu vidyamāneṣvapi labdhe viraticitte nivṛttimanasikāre śīlapāramitā matā
saṃmatā tatsvabhāvavidām| tasmāt sā cittameva||kṣāntipāramitāpi na cittādbhinnetyāha-kiyato
mārayiṣyāmi durjanān gaganopamān|mārite krodhacitte tu māritāḥ sarvaśatravaḥ||12||parāpakārādisaṃbhave'pi
cittasyākopanatā kṣāntiḥ| anyathā yadi sarvaśatrūṇāṃ tadvinipātanena vairaniryātanaṃ
kṛtavataḥ kenacidvairābhāvādupaśāntavairasya na kaścidapakārī syāt| iti marṣaṇaṃ
kṣāntiḥ| tadā etadaśakyānuṣṭhānam| śatravo hi gaganasamatvādaparyantāḥ| teṣāṃ māraṇamaśakyam|
tasmāt krodhādinivṛtticittameva teṣāmupāyena māraṇamiva, tatkṛtāpakārasyāgaṇanāt,
janmāntaravairāsaṃbhavācca māritaprāyāste||atra aśakyatāyāmapyupāyena pravṛttau dṛṣṭāntopadarśanena
śakyatāmāha-bhūmiṃ chādayituṃ sarvāṃ kutaścarma bhaviṣyati|upānaccarmamātreṇa channā
bhavati medinī||13||kaṇṭakādyupaghātarakṣaṇārthaṃ pṛthvī chādayitumucitā| na caitacchakyam,
tāvataścarmaṇo'bhāvāt, bhāve'pi chādanasyāśakyatvāt| upāyena punaḥ śakyam| upānahaścarmaṇā
kevalena sarvā bhūmiśchāditā bhavati||dṛṣṭāntoktamarthaṃ prakṛte yojayannāha-bāhyā
bhāvā mayā tadvacchakyā vārayituṃ na hi|svacittaṃ vārayiṣyāmi kiṃ mamānyairnivāritaiḥ||14||śatruprabhṛtayo
bhāvā mayā vārayitumaśakyāḥ| tadvat medinīcarmacchādanavat apakārakriyāyāḥ|
ataḥ svacittameva śakyaṃ vārayiṣyāmi| anyavāraṇasyāpārthakatvāt, svacittavāraṇādeva tatsiddheḥ|
tasmāt sā cittameva||vīryapāramitā tu kuśalotsāhasvabhāvā ativispaṣṭaṃ cittamevetyāha-sahāpi
vākśarīrābhyāṃ mandavṛtterna tatphalam|yatpaṭorekakasyāpi cittasya brahmatādikam||15||vacanakāyasahitasyāpi
cittasya kuśalapakṣe mandapracārasya na tādṛśaṃ phalamupajāyate,
yādṛśaṃ dhyānādiviṣaye paṭupravṛtterekākino'pi cittasya phalaṃ brahmabhūyādikam| tasmāt
sā cittameva||dhyānaṃ tu cittaikāgratālakṣaṇaṃ cittādanyathā vaktumaśakyamityāha-japāstapāṃsi
sarvāṇi dīrghakālakṛtānyapi|anyacittena mandena vṛthaivetyāha sarvavit||16||mantrādyāvartanalakṣaṇā
vacanavyāpārā japāḥ| tapāṃsi ca indriyadamanalakṣaṇāḥ kāyikāḥ| tāni atibahukālamabhyastānyapi
anyatra saktacittena middhādyupahatacittena vā| samānapāṭavavikalenetyarthaḥ|
vṛthaiva niṣphalameva, atyarthakṛśaphalatvāt, abhimatārthe'nupayogādvā| putro'pyaputra
eva, putrakāryākaraṇādyathā| ityāha bhagavān sarvajñaḥ| tasmād dhyānapāramitāpi cittameva||prajñā
tu nirvivādā cittamevetyāha-duḥkhaṃ hantuṃ sukhaṃ prāptuṃ te bhramanti mudhāmbare|yairetaddharmasarvasvaṃ
cittaṃ guhyaṃ na bhāvitam||17||pañcagatisaṃsārajātyādiduḥkhaṃ
prahātuṃ tatprahāṇe nirvāṇasukhamadhigantuṃ te sattvā mudhā nirarthakā eva bhramanti ambare
kāsīpuṣpamiva niṣphalaṃ saṃsāre| yadanuṣṭhitaṃ kvacidapi na lagnamiti tadevamamidhīyate
pañcāgnisevāśiroluñcanādivratam| ke punarevaṃ bhramanti ? yaiḥ saṃsārabhayabhīrubhiḥ sukhārthibhiśca
dharmasarvasvaṃ sarvalaukikalokottarakarmanidānabhūtaṃ cittaṃ bālānāmagocarasvabhāvatayā
guhyaṃ na bhāvitaṃ tattvacittatayā punaḥ punaḥ sthirīkṛtam| tasmādiyamatitarāṃ
cittameva| yathopavarṇitamāryagaṇḍabyūhe-svacittādhiṣṭhānaṃ sarvabodhisattvacaryā| svacittādhiṣṭhānaṃ
sarvasattvaparipākavinayaḥ| peyālaṃ| tasya mama kulaputra evaṃ bhavati-svacittamevopastambhayitavyaṃ
sarvakuśalamūlaiḥ| svacittameva parisyandayitavyaṃ dharmameghaiḥ|
svacittameva pariśodhayitavyamāvaraṇīyadharmebhyaḥ| svacittameva dṛḍhīkartavyaṃ vīryeṇa|
ityādi||iti cittasvabhāvatāṃ sarvatra pratipādya upasaṃharannāha-tasmātsvadhiṣṭhitaṃ cittaṃ
mayā kāryaṃ surakṣitam|cittarakṣāvrataṃ mukttvā bahubhiḥ kiṃ mama vrataiḥ||18||evamutpāditabodhicittena
śikṣārakṣaṇe yatnavatā manasi kartavyam-svadhiṣṭhitaṃ smṛtyā surakṣitaṃ saṃprajanyena
vakṣyamāṇarītyā mayā svacittaṃ kartavyaṃ tadekāgramānasena| atraiva sarveṣāmantarbhāvāt|
ataścittarakṣaṇameva pradhānaṃ vratam| tadvihāya kimanyairvratairbahubhirapi mama
prayojanam ? na kiṃcit| tadrahitasya niṣphalatvāt| etāvatī ceyaṃ bodhisattvaśikṣā yaduta
cittaparikarma| etanmūlatvāt sarvasattvārthānām| tadyathā dharmasaṃgītisūtre kīrtitam-mativikramabodhisattva
āha-yo'yaṃ dharmo dharma ityucyate, nāyaṃ dharmo deśastho na pradeśastho'nyatra
svacittādhīno dharmaḥ| tasmānmayā svacittaṃ svārādhitaṃ svadhiṣṭhitaṃ suparijitaṃ
susamārabdhaṃ sunigṛhītaṃ kartavyam| tatkasya hetoḥ ? yatra cittaṃ tatra guṇadoṣāḥ| tadbodhisattvo
doṣebhyaścittaṃ nivārya guṇeṣu pravartayati| taducyate-cittādhīno dharmaḥ, dharmādhīnā
bodhiriti||evaṃ cittāyattatāṃ sarvatra niścitya cittadṛḍhatāyāmudāharaṇamāha-yathā
capalamadhyastho rakṣati vraṇamādarāt|evaṃ durjanamadhyastho rakṣeccittavraṇaṃ sadā||19||asamāhitajanamadhye
punarupaghātabhayāttadgatamanasā yathā vraṇaṃ rakṣati kaścidapramattaḥ,
evaṃ tathā śikṣārakṣaṇakāmaḥ akāraṇavairibālajanamadhye saṃvasan tatparaścittaṃ vraṇamiva
rakṣet sarvakālam||yathāprasiddhita idamudāharaṇam| na tu punarmanāgapi sādṛśyamastītyāha-vraṇaduḥkhalavādbhīto
rakṣāmi vraṇamādarāt|saṃghātaparvatāghātādbhītaścittavraṇaṃ na kim||20||īṣanmātraṃ
duḥkhaṃ duḥkhalavo vraṇakṛtaḥ| tasmādbhīto rakṣāmi vraṇam| prakṛtānurodhe
rakṣatīti pāṭho yuktaḥ| ādarāt tātparyeṇa| saṃghātanarakaprabhavādanekavarṣasahasrānubhūyamānaduḥkhāt
parvatāghātātsarvato vyāptiprahārāt bhītaḥ cittavraṇaṃ na kiṃ rakṣediti prakṛtena
saṃbandhaḥ| yadi vā| ahaṃ tu kiṃ na rakṣāmīti pariṇāmena yojanīyam| athavā| evamutpāditabodhicittena
manasā cintayitavyamityavatāryate| tadā rakṣāmīti||kaḥ punarevaṃ sati guṇaḥ
syādityāha-anena hi vihāreṇa viharan durjaneṣvapi|pramadājanamadhye'pi yatirdhīro na khaṇḍayate||21||yasmādevaṃmanasikāreṇa
vicaran vanitājanamadhye'pi prāsādapṛṣṭhe ayamanivāryo'tiśayena
kāmarāgeṣu| tenedamuktaṃ yatirdhīra iti| asmin manasikāre nidhyaptacittaḥ| na khaṇḍayate
śikṣārakṣaṇamanasikārānna skhalati||punarevaṃ karaṇīyamityatrārthe dṛḍhamabhiniveśaṃ
darśayannāha-lābhā naśyantu me kāmaṃ satkāraḥ kāyajīvitam|naśyatvanyacca kuśalaṃ mā tu
cittaṃ kadācana||22||civarapiṇḍapātādayo naśyantu, vilayaṃ yāntu mama kāmaṃ yatheṣṭam| satkāro
gauraveṇa āsanadānapādavandanādipūjā| kāyo jīvitaṃ ca sarvametannaśyatu| anyadapi yatkiṃcit
sukhasaumanasyanimittaṃ tadapi naśyatu| kuśalaṃ punarmama cittaṃ mā kasmiṃścidapi
kāle naṅkṣīditi||atra punarādaramutpādayituṃ śāstrakāra āha-cittaṃ rakṣitukāmānāṃ mayaiṣa
kriyate'ñjaliḥ|smṛtiṃ ca saṃprajanyaṃ ca sarvayatnena rakṣata||23||añjaliṃ kṛtvā prārthayāmi|
kimartham ? smṛtiṃ ca saṃprajanyaṃ ca| na kevalāṃ smṛtim, nāpi kevalaṃ saṃprajanyamiti
parasparāpekṣayā cakāradvayam| tatra smṛtirāryaratnacūḍasūtre'bhihitā-yayā smṛtyā sarvakleśānāṃ
prādurbhāvo na bhavati| yayā smṛtyā sarvamārakarmaṇāmavatāraṃ na dadāti| yayā smṛtyā
utpathe kumārge vā na patati| yayā smṛtyā dauvārikabhūtayā sarveṣāmakuśalānāṃ cittacaitasikānāṃ
dharmāṇāmavakāśaṃ na dadāti, iyamucyate samyaksmṛtiriti||saṃkṣepataḥ punariyaṃ smṛtirucyate-vihitapratiṣiddhayoryathāyogaṃ
smaraṇaṃ smṛtiḥ| yaccāhasmṛtirālambanāsaṃpramoṣa
iti||saṃprajanyaṃ tu prajñāpāramitāyāmuktam-caraṃścarāmīti prajānāti| sthitaḥ sthito'smīti
prajānāti| niṣaṇṇo niṣaṇṇo'smīti prajānāti| śayānaḥ śayito'smīti prajānāti| yathā yathāsya
kāyaḥ sthito bhavati tathā tathainaṃ prajānāti| peyālaṃ| so'tikrāman vā pratikrāman vā
saṃprajānacārī bhavati| ālokite vilokite saṃmiñjite prasārite saṃghāṭīpaṭapātracīvaradhāraṇe
aśite pīte khādite nidrāklamaprativinodane āgate gate sthite niṣaṇṇe supte jāgarite bhāṣite
tūṣṇībhāve pratisaṃlayane saṃprajānacārī bhavatīti||idameva vakṣyati-etadeva samāsena
saṃprajanyasya lakṣaṇam|yatkāyacittovakṣāyāḥ pratyavekṣā muhurmuhuḥ||iti||kaḥ punaranayorvyatireke
doṣaḥ, yenaite yatnena rakṣaṇīye kathite ityāha-vyādhyākulo naro yadvanna kṣamaḥ
sarvakarmasu|tathābhyāṃ vikalaṃ cittaṃ na kṣamaṃ sarvakarmasu||24||rogopahatasāmarthyo yathā
puruṣaḥ sarvakarmasu gamanabhojanādiṣu akarmaṇyo bhavati, tathā smṛtisaṃprajanyābhyāṃ
vikalaṃ cittaṃ sarvakarmasu dhyānādhyayanādilakṣaṇeṣu||anayoḥ samudāyābhāve doṣamuktvā pratyekamabhāve
kathayitumāha-asaṃprajanyacittasya śrutacintitabhāvitam|sacchidrakumbhajalavanna
smṛtāvavatiṣṭhate||25||na vidyate saṃprajanyaṃ yasmiṃstadasaṃprajanyam| taccittaṃ yasya
tasya| śrutacintābhāvanāmayaprajñāpariniṣṭhitaṃ vastu na smaraṇamadhivasati| tanmūlaṃ ca
sarvaṃ kalyāṇam| kimiva ? yathā sacchidrakumbhe mukhanikśiptamudakamadhastādgacchati nāvatiṣṭhate||idamaparaṃ
tadvayatireke dūṣaṇamāha-aneke śrutavanto'pi śrāddhā yatnaparā api|asaṃprajanyadoṣeṇa
bhavantyāpattikaśmalāḥ||26||bahavo'pi bahuśrutāḥ tathā śraddhāvanto yatnaparāḥ
śikṣāyāmādarakāriṇaḥ asaṃprajanyadoṣeṇa āpattikaluṣitā bhavanti kāyacittapracārāpratyavekṣaṇāt||aparamapi
tadabhāve dūṣaṇamāha-asaṃprajanyacaureṇa smṛtimoṣānusāriṇā|upacityāpi
puṇyāni muṣitā yānti durgatim||27||asaṃprajanyameva saṃprajanyābhāvaḥ kleśasvabhāvaścauraḥ
kuśaladhanāpaharaṇāt| tena smṛtimoṣānusāriṇā rakṣapālabhūtāyāḥ smṛteḥ pramoṣamabhāvamanusṛtya
muṣitā viluptakuśaladhanāḥ santaḥ upacityāpi puṇyāni, kuśaladhanānāṃ saṃcayaṃ kṛtvāpi,
durgatiparāyaṇā bhavanti||kutaḥ punarevamiti uktamevārthaṃ spaṣṭayannāha-kleśataskarasaṃgho'yamavatāragaveṣakaḥ|prāpyāvatāraṃ
muṣṇāti hanti sadgatijīvitam||28||taskarāścaurāḥ teṣāṃ
saṃghātaḥ avatāragaveṣakaḥ piśācavadavatāramārgaprekṣī| chidrānveṣaṇatatpara ityarthaḥ|
prāpyāvatāraṃ praveśamārgamāsādya muṣṇāti| tato hanti śobhanagataye jīvitapratilambhaṃ
kuśalapātheyābhāvāt||smṛtimadhikṛtyādhunā prāha-tasmātsmṛtirmanodvārānnāpaneyā kadācana|gatāpi
pratyupasthāpyā saṃsmṛtyāpāyikīṃ vyathām||29||yataḥ smṛterabhāve dūṣaṇamevaṃ syāt, tasmādidamatra
doṣaṃ paśyatā smṛtirālabamnāsaṃpramoṣalakṣaṇā manodvārāt manogṛhapraveśamārgāt
nāpaneyā nāpasāryā| sadā avasthāpayitavyetyarthaḥ| atha kadācit pramādatastato'pagacchet,
tadā gatāpi punarnirvartyopasthāpyā tatraivāropayitavyā| katham ? saṃsmṛtya manasi nidhāya
āpāyikīṃ narakādidurgativyathām||tatra dvādaśemāḥ smṛtayo niṣphalaspandavarjanārthaṃ tathāgatājñānatikramānupālanavipākagauravasmṛtiprabhṛtayaḥ
śikṣāsamuccaye pradarśitāḥ, tata
eva vivekenāvadhāryāḥ||sāpi smṛtistībrādarātsamutpadyate| ādaro'pi śamathamāhātmyamavagamya
ātāpena jāyate| etacca yathāvasaraṃ vakṣyāmaḥ||keṣāṃcit punaranyathāpi smṛtirutpadyate|
tadupadarśayannāha-upādhyāyānuśāsanyā bhītyāpyādarakāriṇām|dhanyānāṃ gurusaṃvāsātsukaraṃ jāyate
smṛtiḥ||30||ācāryopādhyāyasaṃnidhau tadanyatamārādhyabrahmacārisaṃnidhau vā saṃvasatāṃ
tadanuśāsanyā, bhītya tadbhayenāpi ādaraḥ kāryeṣu sarvabhāvenābhimukhyam, avajñāpratipakṣo
dharmaḥ| tatkāriṇāṃ yatnavatāṃ sukṛtināṃ tadanuśāsanīṃ hitāhitavidhipratiṣedhaniyamamanugṛhṇatāmakṛcchreṇaiva
smṛtirutpadyate||itthamapi viharan smṛtimanasikārabahulavihārī bhavatīti
kārikādvayena darśayannāha-buddhāśca bodhisattvāśca sarvatrāvyāhatekṣaṇāḥ|sarvamevāgratasteṣāṃ
teṣāmasmi puraḥ sthitaḥ||31||iti dhyātvā tathā tiṣṭhet trapādarabhayānvitaḥ|buddhānusmṛtirapyevaṃ
bhavettasya muhurmuhuḥ||32||sarvadā buddhabodhisattvānāṃ samastavastuviṣayāpratihatajñānacakṣuṣāṃ
sarvameva vastujātaṃ purato'vasthitameva| ahamapi teṣāṃ puro'vasthita
eva, sarvavastuvat| iti manasi nidhāya tathaiva saṃyatātmā tiṣṭhet| trapādarabhayānvitaḥ|
apratirūpe karmaṇi trapā lajjā| śikṣāyāmādaraḥ, tadatikrame bhayam| buddhabodhisattveṣveva
vā trapādayaḥ| evaṃ sati aparo'pi viśeṣaḥ syādityāha-buddhetyādi| tadevaṃ viharatastasya
pratikṣaṇamakāmata eva buddhānusmṛtiḥ syāt||saṃprajanyasya utpattisthairyayoḥ smṛtireva
kāraṇamiti kathayannāha-saṃprajanyaṃ tadāyāti na ca yātyāgataṃ punaḥ|smṛtiryadā manodvāre
rakṣārthamavatiṣṭhate||33||yadā smṛtirmanogṛhadvāri kleśataskarasaṃghātānupraveśanivāriṇī
dauvārikavadavasthitā bhavati, tadā saṃprajanyamayatnata evotpadyate, utpannaṃ ca sat
sthirībhavati||evaṃ tāvadanayoranvayavyatirekābhyāṃ guṇadoṣāvabhidhāya anarthavivarjanārthaṃ
niṣphalaspandavarjanamāha-pūrvaṃ tāvadidaṃ cittaṃ sadopasthāpyamīdṛśam|nirindriyeṇeva
mayā sthātavyaṃ kāṣṭhavatsadā||34||prathamaṃ tāvat idaṃ cittamityadhyātmani cintayati-sarvakālamīdṛśamuktakramayuktamupasthāpayitavyam|
tataḥ paraṃ niṣphalaspandavarjanārthamapagatakaraṇagrāmeṇeva
niṣphalarūpādiviṣayagrahaṇasarvavikalpopasaṃhārāt mayā sthātavyam| kimiva
? kāṣṭhavat, cakṣurādivyāpāraśūnyatvāt||idameva vyanakti-niṣphalā netravikṣepā na kartavyāḥ
kadācana|nidhyāyantīva satataṃ kāryā dṛṣṭiradhogatā||35||īṣanmukulitapakṣmayugalā nāsāgraviniveśitā
yugamātravyavalokinī vā kāryā dṛṣṭiḥ||prathamārambhiṇaḥ saṃtatābhyāsena kleśasya
parihārārthamāha-dṛṣṭiviśrāmahetostu diśaḥ paśyetkadācana|ābhāsamātraṃ dṛṣṭvā ca svāgatārthaṃ
vilokayet||36||dṛṣṭicittaparikhedaparityāgāya kadācit karhicit diśo vyavalokayet|
atha kadācit kaścit tatsamīpamāgacchet, tadā tasya praticchāyāmātraṃ viditvā svāgatavādena
saṃtoṣaṇārthaṃ vilokayet| anyathā tatra tasya avadhyānena akuśalaṃ prasavet||mārge'pi tathādṛṣṭergacchata
upaghātaparihārārthamāha-mārgādau bhayabodhārthaṃ muhuḥ paśyeccaturdiśam|diśo
viśramya vīkṣeta parāvṛtyaiva pṛṣṭhataḥ||37||bhayahetucaurādipratipattyarthaṃ caturdiśamiti
krameṇa| anyathā ātmabhāvasya rakṣā kṛtā na syāt| sarvadigvyavalokanaṃ tu kriyamāṇamauddhatyopaghātaparihārārthaṃ
sthitvā kartavyam| pṛṣṭhato vyavalokanaṃ parāvṛtya paścānmukhībhūya||asamādhānasya
ca rakṣaṇāmāha-saredapasaredvāpi puraḥ paścānnirūpya ca|evaṃ sarvāsvavasthāsu
kāryaṃ buddhvā samācaret||38||saretpuraḥ apasaretpaścāt| prapātādyupaghātaṃ nirīkṣya
ca| evamityuktakramadiśā svaparahitaprayojanamavagamya pratipattisāro bhavet||idānīṃ
saṃprajanyakāritāṃ śikṣayitumāha-kāyenaivamavastheyamityākṣipya kriyāṃ punaḥ|kathaṃ kāyaḥ
sthita iti draṣṭavyaṃ punarantarā||39||caturṇāmīryāpathānāmanyatamasminnīryāpathe| kāyenaivamiti
sthitena niṣaṇṇena vā avastheyamiti| tadanantaraṃ svādhyāyādikriyāmārabhya punarantarāle
vyavalokitavyaṃ kathaṃ kāyaḥ sthita iti tasminneveryāpathe, uta bhinne īryāpathe|
bhinne punaḥ pūrvavadavasthāpyaḥ||kāyapratyavekṣāmabhidhāya cittapratyavekṣaṇāmāha-nirūpyaḥ
sarvayatnena cittamattadvipastathā|dharmacintāmahāstambhe yathā vaddho na mucyate||40||dharmasya
svaparahitalakṣaṇasya cintaiva mahāstambho vandhanāyattīkaraṇahetutvāt||tasmin baddho'pi
punaḥ punarnirūpaṇīya ityāha-kutra me vartata iti pratyavekṣyaṃ tathā manaḥ|samādhānadhuraṃ
naiva kṣaṇamapyutsṛjedyathā||41||kva punaridaṃ mano mama vartate, pūrvasminnālambane
anyatra vā gatam| gatamavagamya tato nirvatya tatraiva yojayitavyam| svarasavāhitāyāmupekṣaṇīyam|
iti śamathadhuramekamapi kṣaṇaṃ yathā na parityajati tathā dhārayitavyam| etāvatā
śīlaṃ hi samādhisaṃvartanīmamityuktaṃ bhavati| yathoktaṃ candrapradīpasūtre-kṣipraṃ
samādhiṃ labhate niraṅgaṇaṃviśuddhaśīlasyimi ānuśaṃsāḥ|| iti|[samādhi. 27.]ato'vagamyate-ye
kecit samādhihetavaḥ prayogāḥ, te śīle'nugatā iti| tasmāt samādhyarthinā smṛtisaṃprajanyaśīlena
bhavitavyam| tathā śīlārthināpi samādhau yatnaḥ kārya iti||samādhānaparityāgāvakāśamāha-bhayotsavādisaṃbandhe
yadyaśakto yathāsukham|dānakāle tu śīlasya yasmāduktamupekṣaṇam||42||agnidāhādi
bhayam| tathā ratnatrayapūjādikṛta utsavaḥ| samadhikataraḥ sattvārthādirvā|
tatsaṃbhave yadi sthātumaśaktaḥ, tadā kāmacāra ityanujñātam| sāpattiko na bhavatītyarthaḥ|
kutaḥ punarayamaniyamo labhyata ityāha-dānetyādi| śīlaṃ yadyapi dānātprakṛṣṭam, tathāpi
avaraśikṣāyāṃ śikṣamāṇasya tadanantarameva uttaraśikṣāvasthitasya abhyāsapāṭavābhāvāt kathaṃcit
tāvatkālaṃ tato nivartamānasyāpi nāpattiḥ| dānasyāsau kālo na śīlasya| ata evoktam-yadyaśakta
iti| etāvanmātreṇedamudāharaṇam| yathoktam-tatraikasyāṃ śikṣāyāṃ niṣpādyamānāyāmaśaktasya
itaraśikṣānabhyāsādanāpattiḥ| āryākṣayamatisūtre'pyevamavocat-dānakāle śīlopasaṃhārasyopekṣā|
iti| na cātaḥ śithilena bhavitavyam||yatra kuśalapakṣasaṃcāre'pi kvacit samādhānavighātaḥ
syāt, tannopādeyamityāha-yad buddhvā kartumārabdhaṃ tato'nyanna vicintayet|tadeva
tāvanniṣpādyaṃ tadgatenāntarātmanā||43||svayameva tu yuktyāgamābhyāṃ kalyāṇamitravacanādvā
yathābalamavadhārya yatkiṃcitkarma kartumārabdhaṃ dhyānādhyayanādikam, prathamatastadeva
tāvanniṣpattiṃ neyaṃ tannimnena cetasā, na punastadaniṣpannameva parityajya paramārambhaṇīyam||kiṃ
punarevaṃ syādyadi na syādityāha-evaṃ hi sukṛtaṃ sarvamanyathā nobhayaṃ
bhavet|asaṃprajanyakleśo'pi vṛddhiṃ caivaṃ gamiṣyati||44||yasmādevamanutiṣṭhataḥ sarvaṃ suśliṣṭaṃ
kṛtaṃ syāt| tadviparyaye punarduḥśliṣṭamubhayaṃ pūrvaṃ cāttaṃ paścāt svīkṛtaṃ ca syāt|
calapravṛtterasaṃprajanyaṃ syāt| praveśe vṛddhiḥ syāt||itthamapi niṣphalaṃ varjayedityāha-nānāvidhapralāpeṣu
vartamāneṣvanekadhā|kautūhaleṣu sarveṣu hanyādautsukyamāgatam||45||anekaprakāre'saṃbaddhābhidhāne'paropādhike
pravartamāne āścaryavastuṣu ca samasteṣu svayamapi
tatkriyāyāṃ darśanaśravaṇāya vākūcittasya tāratamyaṃ nivārayet||aparamapi niṣphalavarjanāya
prātimokṣoddiṣṭamācaret ityāha-mṛnmardanatṝṇacchedarekhādyaphalamāgatam|smṛtvā tāthāgatīṃ
śikṣāṃ bhītastatkṣaṇamutsṛjet||46||bhūmiphalakādiṣu nakhadaṇḍādinā rekhākarṣaṇalekhanādi
niṣprayojanamāgatamāpatitaṃ vivarjayet bhagavatā atra nivṛttirājñapteti saṃsmṛtya, tadatikramavipākaphalabhayāt|
tatkṣaṇamiti na tatra kālaparilambhaṃ kuryāt||saṃkleśasamudācāre
saṃprajanyakāritāṃ yadetyādibhiḥ saptabhiḥ ślokaiḥ śikṣayitumāha-yadā calitukāmaḥ syādvaktukāmo'pi
vā bhavet|svacittaṃ pratyavekṣyādau kuryāddhairyeṇa yuktimat||47||prathamata
eva svacittaṃ nirūpya| uktam (?) asaṃkliṣṭāvasthāyāṃ karaṇīyamuktam||etadeva darśayati-anunītaṃ
pratihataṃ yadā paśyetsvakaṃ manaḥ|na kartavyaṃ na vaktavyaṃ sthātavyaṃ kāṣṭhavattadā||48||raktaṃ
dviṣṭaṃ vā svacittaṃ yadā paśyet, tadā hastapādādicalanamātramapi na kartavyam,
nāpi vacanodīraṇam| anyathā tadutthāpite kāyavāgvijñaptī api saṃkliṣṭe syātām| ato bahirindriyavyāpāravikalpāvupasaṃhṛtya
sthātavyaṃ kāṣṭhavattadā| sarvavyāpāravirahānnirvyāpārāḥ
sarvadharmā iti manasi nidhāya||aparamāha-uddhataṃ sopahāsaṃ vā yadā mānamadānvitam|sotprāsātiśayaṃ
vakraṃ vañcakaṃ ca mano bhavet||49||uddhatamiti| saddharmādiśravaṇapramādādapi
uddhatam| vikṣepabahulamityarthaḥ| sopahāsaṃ vāgviheṭhanārambhakam, tayā yuktaṃ vā| mānaścittasyonnatiḥ|
madaḥ svadharme (?) cittasyābhiniveśaḥ| tābhyāmanvitaṃ tatsaṃprayuktam| utprāsaḥ
kāyikī viheṭhanā, tena sahotkaṭam| vakraṃ kuṭilaṃ śaṭhaṃ vā| vañcakaṃ pratārakaṃ māyāvi
vā| yadi mano bhavet, sthātavyaṃ kāṣṭhavattadeti saṃbandhaḥ||yadātmotkarṣaṇābhāsaṃ parapaṃsanameva
vā|sādhikṣepaṃ sasaṃrambhaṃ sthātavyaṃ kāṣṭhavattadā||50||ātmotkarṣaṇaṃ svaguṇātiśayaprakāśanam|
tadābhāsaṃ tatpratibhāsaṃ tadvikalpanāt| parapaṃsanaṃ paravigrahaḥ doṣāviṣkaraṇaṃ
vā, tadyuktam| adhikṣepaḥ parasya vacanatiraskāraḥ| saṃrambhaḥ sadākalivivādanimittacittapradoṣaḥ|
ubhayatra saha tena vartata iti vigrahaḥ| evaṃ yadā paśyetsvakaṃ manaḥ,
sthātavyaṃ kāṣṭhavat tadeti sāmānyoktamabhisaṃbadhyate||lābhasatkārakīrtyarthi parivārārthi
vā punaḥ|upasthānārthi me cittaṃ tasmāttiṣṭhāmi kāṣṭhavat||51||kīrtiryaśaḥ| parivāraḥ
dāsīdāsakarmakarādiḥ| upasthānaṃ pādadhāvanamardanādi| ebhirarthi tadabhilāṣaṃ mama cittam|
tasmāttiṣṭhāmi kāṣṭhavat||parārtharūkṣaṃ svārthārthi pariṣatkāmameva vā|vaktumicchati
me cittaṃ tasmāttiṣṭhāmi kāṣṭhavat||52||parārtharūkṣaṃ parārthavimukham| svārthārthi svārthābhiniviṣṭam|
pariṣat śiṣyāntevāsiprabhṛtijanasamājaḥ| tadabhilāṣi tatparivārārthi||asahiṣṇvalasaṃ
bhītaṃ pragalbhaṃ mukharaṃ tathā|svapakṣābhiniviṣṭaṃ ca tasmāttiṣṭhāmi kāṣṭhavat||53||asahiṣṇu
asahanaśīlam| alasaṃ kriyāsu akarmaṇyam| kusīdamityarthaḥ| bhītaṃ kāyajīvitabhīru
bhayahetubhyo vā| pragalbhaṃ dhṛṣṭam| mukharaṃ durvacaskam, yuktāyuktamanapekṣya abhidhāyakaṃ
vā| svapakṣeḥ śiṣyāntevāsijñātisālohitādau abhiniviṣṭaṃ pakṣapātātiśayavat||sāṃprataṃ
pratikāranirdeśamāha-evaṃ saṃkliṣṭamālokya niṣphalārambhi vā manaḥ|nigṛhṇīyād dṛḍhaṃ
śūraḥ pratipakṣeṇa tatsadā||54||upadarśitakrameṇa saṃkliṣṭaṃ saṃkleśasaṃprayuktaṃ niṣphalavyāpāraṃ
vā jñātvā svacittaṃ sarvapravṛttinigedhena prabhāvamandatāṃ vidhāya nigṛhṇīyādabhibhavet|
dṛḍhaṃ yathā punarapi samudācāradharmakaṃ na bhavati| kleśādisaṃgrāme vijayāya
kṛtaparikaraḥ śuro bodhisattvaḥ| pratipakṣeṇa yo yasmin pratipakṣa uktaḥ yathā rāgādāvaśubhādi,
tena tadviparītavidhānenetyarthaḥ| sadā sarvakālam, yadā yadā saṃkliṣṭaṃ pratīyate|
ugraparipṛcchāyāṃ gṛhiṇaṃ bodhisattvamadhikṛtyoktam-tena surāmaireyamadyapramādasthānāt prativiratena
bhavitavyam, amattena anunmattena acapalena acañcalena abhrāntena amukhareṇa
anunnatena upasthitasmṛtināsasaṃprajanyena| iti||atraiva ca pravrajitaṃ bodhisattvamadhikṛtyoktam-smṛti
saṃprajanyasyāvikṣepaḥ| iti||tathā āryatathāgataguhyasūtre darśitam-na khalu
punaḥ kulaputra bodhisattvasya vāg raktā vā duṣṭā vā mūḍhā vā kliṣṭā vā kṣaṇavyākaraṇī vā
svapakṣotkarṣaṇavacanā vā parapakṣanigrahavacanā vā ātmavarṇānunayavacanā vā paravarṇapratighātavacanā
vā pratijñottāraṇavacanā vā ābhimānikavyākaraṇavacanā veti||evaṃ niṣphalaspandavarjanena
anarthādātmabhāvasya rakṣā pratipāditā bhavati| tasmānmayā śīlasusthitena aprakampena
aśithilena bhavitavyamiti||etacca samāhitacittasya sidhyati| ata idaṃ śamathamāhātmyamavagamya
tātparyeṇa bhāvayitavyam| anena tīvra ādaro bhavati śikśāsu| tenāpi smṛtirupatiṣṭhate|
upasthitasmṛtirniṣphalaṃ varjayati| tasya anarthā na saṃbhavanti| tasmādātmabhāvaṃ
rakṣitukāmena smṛtimūlamanviṣya nityamupasthitasmṛtinā bhavitavyam| etadevāha-tatrātmabhāve
kā rakṣā yadanarthavivarjanam|kena tallabhyate sarve niṣphalaspandavarjanāt||etatsidhyetsadā
smṛtyā smṛtistīvrādarādbhavet|ādaraḥ śamamāhātmyaṃ jñātvātāpena jāyate||iti|[śikṣā.
sa. kārikā-7-8]śamathamāhātmyaṃ tu yathāvasaramihaiva kathayiṣyate||ayamatra piṇḍārthaḥ
anarthavivarjanārthamavadhārayitavya iti vṛttatritayenopadarśayannāha-suniścitaṃ suprasannaṃ
dhīraṃ sādaragauravam|salajjaṃ sabhayaṃ śāntaṃ parārādhanatatparam||55||parasparaviruddhābhirbālecchābhirakheditam|kleśotpādādidaṃ
hyetadeṣāmiti dayānvitam||56||ātmasattvavaśaṃ
nityamanavadyeṣu vastuṣu|nirmāṇamiva nirmānaṃ dhārayāmyeṣa mānasam||57||suniścitaṃ saṃdehaviparyāsarahitam|
suprasannaṃ sadā prītisaumanasyabahulam| dhīramacañcalam| ādaraḥ kathita
eva| gauravaṃ ārādhyeṣu cittasya namratā| tābhyāṃ saha vartate| salajjaṃ pūrvavat| sabhayaṃ
skhalita[mālokya] bhītam| śāntaṃ saṃyatendriyam| sattvārādhanayatnavat||yadekasya rucijanakaṃ
tadanyasya viparītam| anyonyaviruddhābhiḥ pṛthagjanecchābhirakheditamavipratisāri|
katham ? dayānvitam| hetupadametat| kutaḥ ? yasmāt kleśotpādānna svātantryādidametat parasparaviruddhacaritameṣāṃ
bālānāmiti matvā||ātmasattvavaśaṃ svaparāyattaṃ sarvakālam| kiṃ sarvatra
? na| anavadyeṣu vastuṣu ubhayasāvadyaśūnyeṣu| kiṃvat ? nirmāṇamiva nirmitavat| vigatamānaṃ
mānasaṃ dhārayāmi| eṣo'hamiti bodhisattvo manasi niveśayet||asmādapi saṃvegamanasikārāccittasyānarthavivarjanena
rakṣā vidhātavyetyāha-cirātprāptaṃ kṣaṇavaraṃ smṛtvā smṛtvā
muhurmuhuḥ|dhārayāmīdṛśaṃ cittamaprakampyaṃ sumeruvat||58||aticireṇa kālena labdham uktaṃ
kṣaṇavaraṃ smaraṇena cetasi kṛtvā punaḥ punarantaraṃ sthirīkaromi īdṛśamuktasvabhāvam|
aprakampyaṃ kampayitumaśakyaṃ kāmādivitarkapavanaiḥ parvatarājavat||evametābhyāṃ śīlasamādhibhyāmanyonyasaṃvardhakābhyāṃ
cittakarmapariniṣpattiḥ| tasmādavasthitametat-cittaparikarmaiva
bodhisattvaśikṣā iti| tena yaduktam-cittarakṣāvrataṃ muktvā bahubhiḥ kiṃ mama vrataiḥ|[bodhi.
5.18]iti, tat pariniṣṭhitam||punastadekāntamavadhārayituṃ kāyapratyavekṣāmāha-gṛdhrairāmiṣasaṃgṛddhaiḥ
kṛṣyamāṇa itastataḥ|na karotyanyathā kāyaḥ kasmādatra pratikriyām||59||kāyasya
sarvathā kvacidapi vyāpāro nāsti, svātmanyapi sāmarthyābhāvāt| anyathā cittarahito
mṛtasya kāyaḥ | gṛdhrādibhirvipralujyamāna itastataḥ pratikāramātmarakṣaṇārthaṃ kimiti
na karotīti pṛcchati sarvasāmarthyavikalatvāt| ata eva cittaparikarmaiva sādhyam| tasmin
parikarmite kāyasya ayatnata eva parikarmasiddheḥ, tatparatantratvāttasyetyuktaṃ bhavati||evaṃ
sarvathānupayogini kāye sāpekṣatāṃ nirasyannāha-rakṣasīmaṃ manaḥ kasmādātmīkṛtya samucchrayam|tvattaścetpṛthagevāyaṃ
tenātra tava ko vyayaḥ||60||he manaḥ, anātmakameva ātmatvena
svīkṛtya māṃsāsthipuñjaṃ kāyasaṃjñakaṃ kasmātkāraṇāt tvaṃ rakṣasi ? kimevamiti cet, bhavato
yadi bhinna evāyaṃ kāyaḥ, tena asyāpacaye tava kimapacīyate ?pūrvameva ciraṃ svīkṛta
iti cedāha-na svīkaroṣi he mūḍha kāṣṭhaputtalakaṃ śucim|amedhyaghaṭitaṃ yantraṃ kasmādrakṣasi
pūtikam||61||he mūḍha, mohavijṛmbhitametad bhavataḥ| śuciṃ pavitram| ayaṃ ca aśuciḥ| idamevāha-amedhyeti|
pūtikaṃ śatanadharmakam||syādetat-kimanyasminnasannapi doṣa ucyate ityatrāha-imaṃ
carmapuṭaṃ tāvatsvabuddhayaiva pṛthakkuru|asthipañjarato māṃsaṃ prajñāśastreṇa
mocaya||62||asthīnyapi pṛthakkṛtvā paśya majjānamantataḥ|kimatra sāramastīti svayameva vicāraya||63||carmamayaṃ
puṭam| svamativiśeṣeṇa pṛthak kuru svakāyādapasāraya| asthighaṭitapañjarād
yantrāt prajñātmakena śastreṇa māṃsakartanena| tadanantaramasthīnyapi khaṇḍaśaḥ pṛthag
bhinnāni kṛtvā majjānaṃ paśya avalokaya| yadi antaraṃ kāyaḥ caturmahābhūtikaḥ mātapitraśucikalalasaṃbhūtaḥ
duḥkhamayaḥ kṛtaghnaśceti vistareṇa pratipādayiṣyatīti kimatra sāramasti
vijñapraśastaṃ nyāyyaṃ vā, ityātmanaiva vicāraya||evamanviṣya yatnena na dṛṣṭaṃ sāramatra
te|adhunā vada kasmāttvaṃ kāyamadyāpi rakṣasi||64||evaṃ kathitanayena| sādhūktamiti cet,
adhunā vada kasmāt tvamadyāpi sarvaguṇavikalamapi kāyaṃ rakṣasi ? evaṃ vidvānapi||tathāpi
asti kiṃcidatropādeyamiti cedāha-na khāditavyamaśuci tvayā peyaṃ na śoṇitam|nāntrāṇi cūṣitavyāni
kiṃ kāyena kariṣyasi||65||yadasti, na tadupayuktamiti saṃkṣepārthaḥ| ataḥ kimanupayoginā
kāyena kariṣyasi ? atra āsaṅgo na yukta ityarthaḥ||anyaprayojanābhāvādidamevocitamutpaśyāmaḥ
ityāha-yuktaṃ gṛdhraśṛgālāderāhārārthaṃ tu rakṣitum|karmopakaraṇaṃ tvetanmanuṣyāṇāṃ
śarīrakam||66||yasmāt karmaṇi kenacit sahakāribhāvenopayujyate iti rakṣyate||tathāpi
nātrābhiniveśaḥ kārya ityāha-evaṃ te rakṣataścāpi mṛtyurācchidya nirdayaḥ|kāyaṃ dāsyati
gṛdhrebhyastadā tvaṃ kiṃ kariṣyasi||67||ācchidyeti balāt| bhavato gṛhītvā niṣkṛpo mṛtyustava
kāyaṃ gṛdhrebhyo dāsyati, tadāpi na kaścitpratikāro bhaviṣyati ityabhiprāyaḥ||syādetat-yadyapi
evam, tathāpi bhaktācchādanamātreṇāpi paripālanīya ityatrāha-na sthāsyatīti bhṛtyāya
na vastrādi pradīyate|kāyo yāsyati khāditvā kasmāttvaṃ kuruṣe vyayam||68||yadi nāma bhṛtyakarmakaraṇaṃ
tathāpi tatrānavasthāyisvabhāve vicakṣaṇo jñātvaiva pravartate, evaṃ prakṛte'pi
taddharmiṇi kenābhiprāyeṇa he manaḥ, tvaṃ kuruṣe vyayamupakaraṇopakṣayam ? tat kiṃ sarvathaiva
niravakāśo'yaṃ kartavyaḥ ? netyāha-datvāsmai vetanaṃ tasmātsvārthaṃ kuru mano'dhunā|na
hi vaitanikopāttaṃ sarvaṃ tasmai pradīyate||69||vetanaṃ karmamūlyam| tāvanmātraṃ datvā
asmai gatvaraśarīrāya, karmopakaraṇatvāt, svaprayojanamanuvidheyaṃ he manaḥ| anenaivopārjitaṃ
kasmādasmai na dīyate iti cet, na hi yasmāt yatkiṃcit karmakareṇopāttaṃ sarvaṃ tasmai
karmakarāya pradīyate iti nyāyo'sti||tasmādevamupastambhamātraṃ datvā-kāye naubuddhimādhāya
gatyāgamananiśrayāt|yathākāmaṃgamaṃ kāyaṃ kuru sattvārthasiddhaye||70||kāye naubuddhiṃ
kṛtvā pravṛttinivṛttihetoḥ icchāyattaṃ kāyaṃ kuru sattvārthānuṣṭhānāya niṣpattaye vā|
he manaḥ iti prakṛtamabhisaṃbadhyate||iti kāyapratyavekṣayā tatsvabhāvamupayogaṃ ca vicārya
pariniścitakāyaprayojanamupasaṃharannāha-evaṃ vaśīkṛtasvātmā nityaṃ smitamukho bhavet|tyajed
bhṛkuṭisaṃkocaṃ pūrvābhāṣī jagatsuhṛt||71||uktanītyā āyattīkṛtaḥ ātmā cittakāyalakṣaṇaḥ|
sarvadā prasannavadano bhavet| bhrūlalāṭasaṃkocaṃ ca prasādahānikaraṃ tyajet| pūrvameva
asaṃcodita eva pareṇa svāgatādivādaiḥ saṃtoṣaṇaśīlo bhavet| sarvasattvānāmakāraṇabāndhavaśca||ityapi
śikṣā anarthavarjanāya kāryetyāha-saśabdapātaṃ sahasā na pīṭhādīn vinikṣipet|nāsphālayetkapāṭaṃ
ca syānniḥśabdaruciḥ sadā||72||sahasā tvaritameva niṣprayojanaṃ hastadaṇḍādinā
kapāṭaṃ ca nākoṭayet| saṃkṣepataḥ niḥśabdābhiratirbhavet||kaḥ evaṃ sati guṇaḥ syādityāha-bako
biḍālaścauraśca niḥśabdo nibhṛtaścaran|prāpnotyabhimataṃ kāryamevaṃ nityaṃ yatiścaret||73||ete
sarve niḥśabdā anuddhatāśca viharanto vivakṣitamarthaṃ labhante| vratināpi
tathaiva samādhānakaṇṭakaparihāreṇa vihartavyam||ityapi śikṣitavyamityāha-paracodanadakṣāṇāmanadhīṣṭopakāriṇām|pratīcchecchirasā
vākyaṃ sarvaśiṣyaḥ sadā bhavet||74||kaukṛtyavinodanāvavādānuśāsanīsamarthānāṃ
vinayādikovidānām aprārthitahitaiṣiṇāṃ hitavidhāyakaṃ vacanaṃ
mūrdhnā gṛhṇīyāt| na teṣu svacittaṃ dūṣayitavyam, nāpyavamānanā kāryeti bhāvaḥ| sarvasattveṣu
gurugauravadhiyā samācaritavyamiti sarvaṃ sarvebhyaḥ śikṣet||īrṣyāmalaprakṣālanāmāha-subhāṣiteṣu
sarveṣu sādhukāramudīrayet|puṇyakāriṇamālokya stutibhiḥ saṃpraharṣayet||75||parakīyaguṇavardhanavacaneṣu
tatparitoṣaṇāya sādhu sādhu, bhadrakamidam, iti śabdamadhyāśayenoccārayet|
kuśalakarmakāriṇamapi dṛṣṭvā sādhu kṛtam, dhanyo bhavān sukṛtakarmakārī, ityādibhiḥ
stutivacanaiḥ protsāhayet||lapanāśaṅkāṃ nirasyannāha-parokṣaṃ ca guṇān brūyādanubrūyācca
toṣataḥ|svavarṇe bhāṣyamāṇe ca bhāvayettadguṇajñatām||76||paraguṇān sadbhūtānapi parokṣaṃ
brūyānna samakṣam| anyathā lapanāṃ kaścinmanyeta| pareṇa tu tatsamakṣamanyasya guṇe bhāṣyamāṇe
tadanuvādakatayā samakṣamapi brūyāt| anyathā nāsya rūciratreti matvā svacittaṃ pradūṣayet
paraḥ| svaguṇe punaḥ kenacid guṇapakṣapātinā prasannena samakṣaṃ parokṣaṃ ca kīrtyamāne
cittasyonnatiṃ nivārayaṃstasyaiva guṇābhidhāyakasya guṇānurāgitāṃ manasi kuryāt||paraguṇāmarṣaṇaṃ
vārayannāha-sarvārambhā hi tuṣṭayarthāḥ sā vittairapi durlabhā|bhokṣye tuṣṭisukhaṃ
tasmātparaśramakṛtairguṇaiḥ||77||sarveṣāṃ hīnamadhyotkṛṣṭānāṃ sattvānām| sarve vā
upakramāḥ duḥkhaparihāreṇa tuṣṭayarthāḥ| sarvārambhapariśrameṇa tuṣṭirevotpādayitavyetyarthaḥ|
sā ca tuṣṭirdhanavisargairapi durlabhā, syādvā na veti| iha punarayatnasiddhopasthitā
kasmātparihīyata iti matvā bhokṣye anubhaviṣyāmi saṃtoṣasukham anyayatnaniṣpāditairguṇairupanāmitam|
na hi priyaputraguṇairakṣamāyuktā| iti bhāvanayā paraguṇaśravaṇāccittakārkaśyamapakuryāt||atraivopacayamāha-na
cātra me vyayaḥ kaścitparatra ca mahatsukham|aprītiduḥkhaṃ
dveṣaistu mahadduḥkhaṃ paratra ca||78||naiva asminnarthe pravṛttimato mama ihaloke vā upakṣayaleśo'pi
saṃbhavati| upacayaḥ punarvidyata eveti darśayati-paratra mahatsukhaṃ paraguṇābhinandanāt|
evamakriyamāṇe punarapacayo dṛśyate, ubhayaloke'pi duḥkhaṃ paraguṇāsahanāt||tasmāt
sarvakalmaṣaparityāgena iyamucitā karmakāritā śiksaṇīyetyāha-viśvastavinyastapadaṃ
vispaṣṭārthaṃ manoramam|śrutisaukhyaṃ kṛpāmūlaṃ mṛdumandasvaraṃ vadet||79||sarvāvadyavinirmuktatvādviścastam|
ānupūrvyā vyavasthitapadam| asaṃdigdhārtham| manaḥprahlādanakaram| śravaṇāpyāyakam|
karuṇārasaniṣyandabhūtaṃ na rāgādinidānam| mṛdusvaramakarkaśavacanam| mandasvaraṃ
yāvatā dhvaninā pratipādyasya pratītiḥ syāt, na tato nyūnaṃ nātiriktamudīrayan|ṛju
paśyetsadā sattvāṃścakṣuṣā saṃpibanniva|etāneva samāśritya buddhatvaṃ me bhaviṣyati||80||avakramakuṭilaṃ
paramaprītirasabharāvanatena cakṣuṣā tṛṣita iva śītalajala paramāhlādakaraṃ
saṃpivanniva sattvān vyavalokayan| na raktena na duṣṭena mugdhena| paramopakārakā hyete|
kutaḥ ? yasmādetān sattvān samāsādya durlabhalābhaṃ buddhatvaṃ me bhaviṣyati utpatsyate|
evaṃ ca viharan adyatve'pi sattvārthasamartho bhavatyeva| yaduktam-sarvatrācapalo mandamitasnigdhābhibhāṣaṇāt|āvarjayejjanaṃ
bhavyamādeyaścāpi jāyate|| iti|[śikṣā. sa. kārikā-10]etadeva
ca bodhisattvasya kṛtyaṃ yaduta sattvāvarjanaṃ nāma| yathā dharmasaṃgītisūtre āryāpriyadarśanena
bodhisattvena paridīpitam-tathā tathā bhagavan bodhisattvena pratipattavyaṃ yatsahadarśanena
sattvāḥ prasīdeyuḥ| tatkasmāddhetoḥ ? na bhagavan bodhisattvasyānyat karaṇīyamasti
anyatra sattvāvarjanāt| sattvaparipāka eveyaṃ bhagavan bodhisattvasya dharmasaṃgītiriti||evamakriyamāṇe
ko doṣa iti cet-anādeyaṃ tu taṃ lokaḥ paribhūya jināṅkuram|bhasmacchannaṃ
yathā bahniṃ pacyeta narakādiṣu||iti|[śikṣā. sa. kārikā-11]tasmāt sattvārādhanameva
bodhisattvasya karma upakārikṣetramasādhāraṇaṃ puṇyaprasūtiheturiti||tatprasaṅgena anyadapi
darśayannāha-sātatyābhiniveśotthaṃ pratipakṣotthameva ca|guṇopakārikṣetre ca duḥkhite ca
mahacchubham||81||samādānena kriyamāṇam| abhiniveśotthaṃ tīvraprasādajanitam| pratipakṣotthaṃ
kleśapratipakṣaśūnyatādibhāvanāprasūtam| guṇakṣetraṃ buddhabodhisattvādi| upakārikṣetraṃ
mātāpitādi| duḥkhitā glānādayaḥ| eteṣu svalpamati kṛtamaprameyaśubhaheturupajāyate||idamapi
bodhisattvenābhyasanīyamityāha-dakṣa utthānasaṃpannaḥ svayaṃkārī sadā bhavet|nāvakāśaḥ
pradātavyaḥ kasyacitsarvakarmasu||82||dakṣaḥ sarvatra paṭupracāraḥ| utthānasaṃpannaḥ kausīdyāpanayanād
vīryasamanvāgataḥ| ata eva svayameva sarvaṃ karaṇīyam, na parāpekṣā kvacidapi
karmaṇi kāryā| idameva nāvakāśa ityādinā darśayati||pāramitābhyāse'narthavivarjanāyānupūrvakāritāmāha-uttarottarataḥ
śreṣṭhā dānapāramitādayaḥ|netarārthaṃ tyajecchreṣṭhāmanyatrācārasetutaḥ||83||uparyuparitaḥ|
dānācchīlaṃ śreṣṭham, śīlāt kṣāntirityādayaḥ| ato'varapāramitāhetoruttaraṃ
na tyajet| tadvirodhena na seveteti bhāvaḥ| kiṃ sarvathā ? netyāha-anyatreti|
bodhiattvānāṃ ya ācāraḥ śikṣāsaṃvaralakṣaṇaḥ sa eva kuśalajalarakṣaṇāya setubandho
vihitaḥ, tasmādanyatra taṃ vihāya| sa yathā na bhidyate ityarthaḥ||tasmātsaṃbhāramupāditsunā
karuṇāparatantreṇa sarvaṃ karaṇīyamuktamityāha-evaṃ buddhvā parārtheṣu bhavetsatatamutthitaḥ|niṣiddhamapyanujñātaṃ
kṛpālorarthadarśinaḥ||84||evamanuttaraṃ jñātvā sattvānāṃ hitasukhavidhānāya
nityamārabdhavīryo bhavet| pratiṣiddhārthe pravṛttau kathaṃ na sāpattika iti
cet, na| kvacinniṣiddhamapi sattvārthaviśeṣaṃ prajñācakṣuṣā paśyataḥ karaṇīyatayā anujñātaṃ
bhagavatā| saniḥsaraṇaṃ ca bhagavataḥ śāsanam| taccāpi na sarvasya, api tu kṛpāloḥ karuṇāprakarṣapravṛttitayā
tatparatantrasya parārthaikarasasya svaprayojanavimukhasya| iti prajñākaruṇābhyāmudbhūtaparārthavṛtterupāyakuśalasya
pravartamānasya nāpattiḥ| atra ca upāliparipṛcchāyāmāpattyanāpattivibhāgo
veditavyaḥ| tathā upāyakauśalyasūtre jyotiṣkamāṇavakādhikāre||eṣā
rakṣātmabhāvasya bhaiṣajyavasanādibhiḥ|[śikṣā. sa. kārikā-13]ityetat pratipādayitumāha-vinipātagatānāthavratasthān
saṃvibhajya ca|bhuñjīta madhyamāṃ mātrāṃ tricīvarabahistyajet||85||bhaiṣajyavasanādibhirātmabhāvo
hi paripālanīyaḥ parārthopayogitvāt| yathoktaṃ
prākūtatra dvividhaṃ bhaiṣajyaṃ satatabhaiṣajyaṃ glānapratyayabhaiṣajyaṃ ca| tatra satatabhaiṣajyamodanādi|
tadarthaṃ piṇḍāya gocare caratā grāmapraveśe yathoktaśikṣāyāṃ smṛtimādhāya
caritavyam| tato labdhāt piṇḍapātāt caturthabhāgavibhaktāt vinipātagatānanāthavratasthān
saṃvibhāginaḥ kuryāt| ekaṃ pratyaṅgaṃ vinipātinām| dvitīyamanāthānām| tṛtīyaṃ sabrahmacāriṇāṃ
datvā caturthamātmanā paribhuñjīta| sa paribhuñjāno na raktaḥ paribhuṅkte asaktaḥ, agṛddhaḥ,
anadhyavasitaḥ, anyatra yāvadevāsya kāyasya sthitaye yāpanāyai| madhyamāṃ mātrām|
tathā ca paribhuṅkte yathā nātisaṃlikhito bhavati, nātigurukāyaḥ| tatkasya hetoḥ ? ati saṃlikhito
hi kuśalapakṣaparāṅmukho bhavati, atigurukāyo middhāvaṣṭabdho bhavati| tena taṃ piṇḍapātaṃ
paribhujya kuśalapakṣābhimukhena bhavitavyam| iti āryaratnameghe'bhihitam| āryaratnarāśāvapi-paribhuñjatā
ca evaṃ manasikāra utpādayitavyaḥ-santi asmin kāye aśītikṛmikulasahasrāṇi,
tāni anenaivojasā sukhaṃ viharantu| idānīṃ caiṣāmāmiṣeṇa saṃgrahaṃ kariṣyāmi| bodhiprāptaśca
punardharmeṇa saṃgrahaṃ kariṣyāmi| iti vistaraḥ||punaratraivoktam-dvayorahaṃ
kāśyapa śraddhādeayamanujānāmi| katamayordvayoḥ ? yuktasya muktasya ca| iti||anayā diśā sarvaparibhogāḥ
sattvārthamadhiṣṭhātavyāḥ| anyathā-ātmatṛṣṇopabhogāttu kliṣṭāpattiḥ prajāyate||iti||[śikṣā.
sa. kārikā-13]yathoktaṃ candrapradīpasūtre-te bhojanaṃ svādurasaṃ praṇītaṃlabdhvā
ca bhuñjanti ayuktayogāḥ|teṣāṃ sa āhāru vadhāya bhotiyatha hastipotāna bisā adhautakāḥ||[=samādhi.
9. 29]vistareṇa caitacchikṣāsamuccaye draṣṭavyam||glānabhaiṣajyaṃ tu yāmikaṃ
sāptāhikaṃ yāvajjīvikamiti trividham| etacca bhikṣuvinaye pratipāditaṃ tatraivāvadhāryam||vasanādibhirātmarakṣāmāha-tricīvarabahistyajet|
iti| sacedāgatya kaścid bodhisattvaṃ
pātracīvaraṃ yāceta, tena atityāgo na kartavyaḥ| kiṃ tu yattadanujñātaṃ bhagavatā-tricīvaraṃ
śramaṇakalpaḥ, tato'tiriktaṃ ca yadbhavet, tyaktavyamarthine, nānyathā| uktaṃ ca bodhisattvapratimokṣe-sacetpunaḥ
kaścidāgatya pātraṃ vā cīvaraṃ vā yāceta, sacettasyātiriktaṃ bhaved
buddhānujñātāttricīvarāt, yathāparityaktaṃ dātavyam| sacetpunastasya ūnaṃ tricīvaraṃ
bhavet yanniśritya brahmacaryāvāsaḥ, tanna parityaktavyam| tatkasmāddhetoḥ? avisarjanīyaṃ
hi tricīvaramuktaṃ tathāgatena| sacecchāriputra bodhisattvastricīvaraṃ parityajya yācanaguruko
bhavet, na tena alpecchatā āsevitā bhavet| iti||atityāgaṃ niṣedhayan punarātmarakṣāmupadarśayannāha-saddharmasevakaṃ
kāyamitarārthaṃ na pīḍayet|evameva hi sattvānāmāśāmāśu prapūrayet||86||satāṃ
satpuruṣāṇāṃ bodhisattvānāṃ dharmaḥ| laukikalokottaraparahitasukhavidhānam|
tatsevakaṃ kāyam alpārthanimittaṃ na pīḍayet| anyathā mahato'rtharāśerhāniḥ syāt| ata
eva pūrvasmin hetupadametat| kutaḥ punarevam ? yasmādanenaiva sukumāropakrameṇa saṃvardhamānaḥ
śīghrameva sattvānāṃ hitasukhasaṃpādanasamartho bhavati||yata evaṃ tasmāt-tyajenna jīvitaṃ
tasmādaśuddhe karuṇāśaye|tulyāśaye tu tattyājyamitthaṃ na parihīyate||87||svaśarīraśirodānādi
na kartavyamiti niṣiddham| kadā ? aśuddhe mitrāmitretarasarvavyasanijanasādhāraṇapravṛtte
kṛpācitte| atyārabdhena hi vīryeṇa svaparahitārthasya bādhā syāt| samapravṛtte
punarāśaye svaparātmano'tirikte vā na niṣidhyate| yaduktam-tathā svaparabodhipakṣaśrutādyantarāyakarau
tyāgātyāgau na kāryau| adhikasattvārthaśaktestulyaśaktervā bodhisattvasya adhikatulyakuśalāntarāyakarau
tyāgātyāgau na kāryāviti siddhaṃ bhavati| idameva ca saṃdhāya bodhisattvaprātimokṣe'bhihitam-yastu
khalu punaḥ śāriputra abhiniṣkrāntagṛhāvāso bodhisattvo
bodhyaṅgairabhiyuktaḥ, tena kathaṃ dānaṃ dātavyam, kataraṃ dānaṃ dātavyam, kiyadrūpaṃ dānaṃ
dātavyam| peyālaṃ| dharmadāyakena bhavitavyam| yaśca śāriputra gṛhī bodhisattvo gaṅgānadīvālikāsamāni
buddhakṣetrāṇi saptaratnaparipūrṇāni tathāgatebhyo'rhadbhayaḥ samyaksaṃbuddhebhyo
dānaṃ dadyāt, yaśca śāriputra pravrajyāparyāpanno bodhisattvaḥ ekāṃ catuṣpadikāṃ gāthāṃ
prakāśayet, ayameva tato bahutaraṃ puṇyaṃ prasavati| na śāriputra tathāgatena pravrajitasya
āmiṣadānamanujñātam| peyālaṃ| yasya punaḥ śāriputra pātrāgataḥ pātraparyāpanno lābho
bhaveddhārmiko dharmalabdhaḥ, tena sādhāraṇabhājinā bhavitavyaṃ sārdhaṃ sabrahmacāribhiriti||tatraivāha-yastu
khalu punaḥ śāriputra anabhiniṣkrāntagṛhāvāso bodhisattvaḥ, tena dharma
āsevitavyaḥ| tatra tenābhiyuktena bhavitavyamiti| anyathā hi ekasattvārthasaṃgrahārthaṃ
mahataḥ sattvarāśestasya ca sattvasya bodhisattvāśayaparikarmāntarāyānmahato'rthasya hāniḥ
kṛtā syāditi||anenopāyakauśalena viharan na bodhimārgātparibhraśyate| ayamabhiprāyaḥ-dattaḥ
pūrvameva anena ātmabhāvaḥ sarvasattvebhyaḥ | kevalamakālaparibhogātparirakṣaṇīyaḥ|
ato na mātsaryasyāvakāśaḥ| nāpi pratijñātārthahāniriti| yaduktam-bhaiṣajyavṛkṣasya sudarśanasyamūlādibhogyasya
yathaiva bījam|datvāpi saṃrakṣyamakālabhogātsaṃbuddhabhaiṣajyatarostathaiva||iti||sattvāśayarakṣaṇādapyātmā
rakṣitavya ityāha-dharmaṃ nirgaurave svasthe na śiroveṣṭite
vadet|sacchatradaṇḍaśastre ca nāvaguṇṭhitamastake||88||devamanuṣyapūjito hi bhagavato
dharmaḥ| tato'vadhyāyanti devatādayo gauravamakurvato dharmaprakāśanāt| niṣiddhaṃ caitadbhagavatā
iti tadājñātikrame sāpattiko bhavet| na vastrādibaddhaśirasi| sahaśabdena triṣvapi
saṃbandhaḥ| tathottarīyādinā pihitaśīrṣe| pratyekaṃ svastha iti saṃbandhanīyam| glāne
punaranāpattiḥ| upalakṣaṇaṃ caitat| na sthitena suptāya niṣaṇṇāya vā, na niṣaṇṇena suptāya,
na cānāsanena niṣaṇṇāya| notpathayāyinā mārgayāyine, nāgragāmine pṛṣṭhagāminā, nāpyalaṃkārayuktāya|
ityādayo'pi draṣṭavyā iti||idamapyanarthavivarjanāya mūlāpattikāraṇamakaraṇīyamityāha-gambhīrodāramalpeṣu
na strīṣu puruṣaṃ vinā|gambhīro durmedhasāmagādhatvāt| udāraśca
prakarṣaparyantatvāt| tādṛśaṃ ca dharmamalpeṣu asaṃskṛtabuddhiṣu hīnādhimuktiṣu vā na
vadediti prakṛtena saṃbandhaḥ| na mātṛgrāmasya ekākī rahogato dharmaṃ vadet| vadan sāpattiko
bhavati| na doṣaḥ puruṣo yadi syāt||hīnotkṛṣṭeṣu dharmeṣu samaṃ gauravamācaret||89||śrāvakayānabhāṣiteṣu
vā mahāyānabhāṣiteṣu vā dharmeṣu tulyaṃ cittaprasādādikaṃ kuryāt| anyathā
saddharmapratikṣepaḥ syāt||nodāradharmapātraṃ ca hīne dharme niyojayet|na cācāraṃ parityajya
sūtramantraiḥ pralobhayet||90||gambhīrodāradharmabhājanaṃ ca sattvaṃ nimittajñairjñātvā
na śrāvakayānādidharmeṣvavatārayet| na ca ācāraṃ śikṣāsaṃvarakaraṇīyatāṃ muktvā sūtrāntādipāṭhenaiva
tava śuddhirbhaviṣyati iti dharmakāmaṃ prabhāvayet| āha cātra-punaraparo'nartho
ratnakūṭe dṛṣṭaḥ-aparipāciteṣu sattveṣu viśvāso bodhisattvaskhalitam| abhājanībhūteṣu
udārabuddhadharmaprakāśanā bodhisattvaskhalitam| udārādhimuktikeṣu sattveṣu hīnayānaprakāśanā
bodhisattvaskhalitamiti||āryasarvadharmavaipulyasaṃgrahe sūkṣmo'pyanartha uktaḥ-sūkṣmaṃ
hi mañjuśrīḥ saddharmapratikṣepakarmāvaraṇam| yo hi kaścinmañjuśrīḥ tathāgatabhāṣite dharme
kasmiṃścit śobhanasaṃjñāṃ karoti, kvacidaśobhanasaṃjñām, sa saddharmaṃ pratikṣipati| tena
saddharmapratikṣeptrā tathāgato'bhyākhyāto bhavati, saṃgho'pavādito bhavati, ya evaṃ vadati-idaṃ
yuktamidamayuktam| iti vistaraḥ||āryākāśagarbhasūtre ca mūlāpattiprastāve coktam-punaraparamādikarmiko
bodhisattvaḥ keṣāṃcidevaṃ vakṣyati-kiṃ bhoḥ prātimokṣavinayena ? śīlena
surakṣitena śīghraṃ tvamanuttarāyāṃ samyaksaṃbodhau cittamutpādayasva| mahāyānaṃ paṭha|
yatte kiṃcit kāyavāṅmanobhiḥ kleśapratyayādakuśalaṃ karma samudānītam, tena te śuddhirbhaviṣyatyavipākam,
yāvadyathā pūrvoktam| iyamādikarmikasya bodhisattvasya tṛtīyā mūlāpattiriti||ataḥ
idamapi prātimokṣaniṣiddhaṃ nācaraṇīyamityāha-dantakāṣṭhasya kheṭasya visarjanamapāvṛtam|neṣṭaṃ
jale sthale bhogye mūtrādeścāpi garhitam||91||kheṭasya śleṣmaṇo visarjanamapāvṛtaṃ
na kuryāt| jale sthale bhogye upabhogye mūtrapurīṣāderapi kutsitam| atrāpi devatādyavadhyānādapuṇyaṃ
prasavet||mukhapūraṃ na bhuñjīta saśabdaṃ prasṛtānanam|pralambapādaṃ
nāsīta na bāhū mardayetsamam||92||mukhaṃ pūritaṃ kṛtvā mahatkavalagrahaṇāt| saśabdaṃ sukasunikādiśabdena|
[prasṛtānanaṃ] dūraṃ vidāritamukham| pralambapādaṃ bhūmyādyalagnapādaṃ khaṭvādyārohaṇe
sati nāsīta| dvāvapi bāhū samamekasmin kāle na mardayet| kramamardane na doṣaḥ|
sati pratyaye||naikayānyastriyā kuryādyānaṃ śayanamāsanam |ekayā advitīyayā anyastriyā|
gṛhipravrajitayoridamiha sādhāraṇamityanyagrahaṇam| na kuryādyānādi| saṃkṣepeṇa saṃkalayya
darśayannāha-lokāprasādakaṃ sarvaṃ dṛṣṭvā pṛṣṭvā ca varjayet||93||lokānāṃ yat prasādajanakaṃ
na bhavati, tat sarva dṛṣṭvā śāstre vyavahāre vā| pṛṣṭvā vijñān| varjayet| anenaitaddarśitaṃ
bhavati-dṛṣṭe'pi yadbādhākaramevaṃvidhaṃ tadvarjayet āpattirbhavatīti| yaduktam-ratnameghe
jinenoktastena saṃkṣepasaṃvaraḥ|yenāprasādaḥ sattvānāṃ tadyatnena parityajet||iti||[śikṣā.
sa. kārikā-12]yathāha-katame ca te bodhisattvasamudācārāḥ ? yāvadiha bodhisattvo
nāghaḥsthāne viharati, nākāle| nākāle bhāṇī bhavati| nākālajño bhavati| nādeśajño bhavati|
yatonidānamasyāntike sattvā aprasādaṃ pratisaṃvedayeyuḥ| sa sarvasattvānurakṣayā ātmanaśca
bodhisaṃbhāraparipūraṇārthaṃ samyagīryāpatho bhavati, mṛdubhāṇī mandabhāṇī asaṃsargabahulaḥ
pravivekābhimukhaḥ suprasannamukhaḥ iti||na bodhisattvena avamanyanā kvacidapi kartavyetyāha-nāṅgulyā
kārayetkiṃciddakṣiṇena tu sādaram|samastenaiva hastena mārgamapyevamādiśet||94||ekayā
aṅgulyā tarjanyādikayā na kiṃcidupadarśayet, api tu samastenaiva samagreṇaiva
hastena| dakṣiṇena na vāmena| mārgamapi kathayet| āstāṃ tāvatsagauravaṃ vastu||lokāprasādanivāraṇāyāha-na
bāhūtkṣepakaṃ kaṃcicchabdayedalpasaṃbhrame|acchaṭādi tu kartavyamanyathā
syādasaṃvṛtaḥ||95||na bhujamutkṣipya kaṃcidāhvayet, alpaprayojanatāratamye| mahati punaradoṣaḥ|
acchaṭādiśabdaṃ tu kuryāt| tadakaraṇe'samāhitacāritāyāmasaṃvṛtaḥ syāt| etāvatā auddhatyaparihāro'pi
darśito bhavati||sa hi śayyāṃ parikalpayannevaṃ parikalpayedityupadarśayannāha-nāthanirvāṇaśayyāvacchayītepsitayā
diśā|saṃprajānaṃllaghūtthānaḥ prāgavaśyaṃ niyogataḥ||96||bhagavato
mahānirvāṇaśayyāmiva śayyāṃ parikalpayet| abhimatayā diśā śiro vidhāya,
dakṣiṇena pārśvena, pādasyopari pādamādhāya, dakṣiṇaṃ bāhumupadhānaṃ kṛtvā, vāmaṃ ca prasārya
jaṅghopari niveśya, cīvaraiḥ susaṃvṛtakāyaḥ, smṛtaḥ, saṃprajānānaḥ, utthānasaṃjñī, ālokasaṃjñī,
śayitaḥ, nācittakamiddhāvaṣṭabdhaḥ| na ca nidrāsukhamākhādayet, na ca pārśvasukham
anyatra yāvadevaiṣāṃ mahābhūtānāṃ sthitaye yāpanāyai iti| laghutthānaḥ śīghramevottiṣṭhet|
na tu jṛmbhikāṃ gātramoṭanaṃ kurvannālasyopahitaścireṇa| etebhya eva sarvebhyaḥ pūrvameva||idamaparamabhisaṃkṣipya
kathayannāha-ācāro bodhisattvānāmaprameya udāhṛtaḥ|cittaśodhanamācāraṃ
niyataṃ tāvadācaret||97||ācāraḥ śikṣaṇīyam| aprameyaḥ asaṃkhyeyaḥ bodhisattvaprātimokśādiṣu
pradarśitaḥ| tatsaṃgraharūpaṃ prathamataḥ cittaśodhanameva ācāramācaret| niyatamavaśyaṃtayā||sāmānyāpattiśodhanāyāha-rātriṃdivaṃ
ca triskandhaṃ triṣkālaṃ ca pravartayet|śeṣāpattiśamastena
bodhicittajināśrayāt||98||triṣkṛtvo rātreḥ| triṣkṛtvo divasasya| triskandhaḥ
trayāṇāṃ skandhānāṃ pāpadeśanāpuṇyānumodanābodhipariṇāmanānāṃ samāhāraḥ| triskandhaṃ
pravartayet| śeṣā mūlāyā anyāḥ| athavā, saṃcitya kṛtā yāḥ pratikṛtāḥ tābhyo'nyāḥ smṛtisaṃpramoṣeṇa
asaṃprajānatā vā kṛtāḥ| tāsāṃ praśamaḥ pratikaraṇaṃ tena triskandhaparivartanena
bodhicittasya jinānāṃ ca bhagavatāṃ samāśrayaṇācca||etena vidūṣaṇāsamudācārādayo darśitā
bhavanti||tatra pāpaśodhanaṃ caturdharmakasūtre deśitam-caturbhirmaitreya dharmaiḥ samanvāgato
bodhisattvo mahāsattvaḥ kṛtopacitaṃ pāpamabhibhavati| katamaiścaturbhiḥ ? yaduta vidūṣaṇāsamudācāreṇa,
pratipakṣasamudācāreṇa, pratyāpattibalena, āśrayabalena ca| tatra vidūṣaṇāsamudācāraḥ
akuśalaṃ karma kṛtvā vipratisārarūpātsavigarhaṇā pāpadeśanā, tadanuṣṭhānaṃ
tatsamudācāraḥ| tatra pratipakṣasamudācāraḥ akuśalapratipakṣaḥ kuśalam, tatsamudācāraḥ, kṛtvāpyakuśalaṃ
karma kuśale karmaṇyatyantamabhiyogaḥ| tatra pratyāpattibalaṃ saṃvarasamādānādakaraṇasaṃvaralābhaḥ|
tatrāśrayabalaṃ buddhadharmasaṃghaśaraṇagamanam, anutsṛṣṭabodhicittatā
ca| sa balavatsaṃniśrayeṇa na śakyate pāpenābhibhavitum| ebhirmaitreya caturbhirdharmaiḥ
samanvāgato bodhisattvo mahāsattvaḥ kṛtopacitaṃ pāpamabhibhavatīti||viśeṣatastu bodhisattvāpattīnāṃ
gurvīṇāṃ ladhvīnāṃ ca deśanā āryopāliparipṛcchāyāmuktāḥ| tāḥ śikṣāsamuccaye
draṣṭavyāḥ||sarvāpattayo bodhisattvena pañcatriṃśatāṃ buddhānāṃ bhagavatāmantike rātriṃdivamekākinā
deśayitavyāḥ| tatreyaṃ deśanā- ahamevaṃnāmā buddhaṃ śaraṇaṃ gacchāmītyārabhya yāvat
saṃghaṃ śaraṇaṃ gacchāmi, namaḥ śākyamunaye tathāgatāyārhate samyaksaṃbuddhāya| namo vajrapramardine
ityārabhya yāvat upaimi sarvān śaraṇaṃ kṛtāñjaliḥ|iti vistaramuktvāha-iti hi
śāriputra bodhisattvena imān pañcatriṃśato buddhān pramukhān kṛtvā sarvatathāgatānugatairmanasikāraiḥ
pāpaviśuddhiḥ kāryā| tasyaivaṃ pāpaviśuddhasya ta eva buddhā bhagavanto mukhānyupadarśayanti|
peyālaṃ| na tat śakyaṃ sarvaśrāvakapratyekabuddhanikāyairāpattikaukṛtyasthānaṃ
viśodhayituṃ yadbodhisattvasteṣāṃ buddhānāṃ bhagavatāṃ nāmadheyadhāraṇaparikīrtanena
rātriṃdivaṃ triskandhakadharmaparyāyapravartanena āpattikaukṛtyānniḥsarati, samādhiṃ ca
pratilabhate||etatsākalyena śikṣāsamuccaye veditavyam||ukto vidūṣaṇāsamudācāraḥ| pratipakṣasamudācārapratyāpattibale
api vistareṇa śikṣāsamuccayādeva draṣṭavye| āryamaitreyavimokṣe
tu bodhicittena pāpaviśuddhiruktā| taccoktameva prāk| jināśrayāt pāpaviśuddhau sūkarikāvadānamudāhāryam|ye
buddhaṃ śaraṇaṃ yānti na te gacchanti durgatim|prahāya mānuṣān kāyān divyān
kāyāṃllabhanti te||evaṃ dharmaṃ saṃghaṃ cādhikṛtya pāṭhaḥ| anenāśrayabalamuktam||punaraniyamena
darśayannāha-yā avasthāḥ prapadyeta svayaṃ paravaśo'pi vā|tāsvavasthāsu yāḥ śikṣāḥ
śikṣettā eva yatnataḥ||99||svayamātmanā parāyatto vā sattvārthakriyāyāṃ pravṛttaḥ||kiṃ
punarevamaniyamenābhidhīyata ityāha-na hi tadvidyate kiṃcidyanna śikṣyaṃ jinātmajaiḥ|na tadasti
na yatpuṇyamevaṃ viharataḥ sataḥ||100||yasmāt sarvākāraṃ sarvavastutattvamadhigamya
sarveṣāṃ hitasukhavidhānārthamudyacchadbhirbuddhasutaiḥ na tadasti kiṃcit, yanna śikṣitavyam|
anyathā sarvākāraḥ sarvasattvānāmarthaḥ kartumaśakyaḥ| puṇyasaṃbhāro'pi evaṃ vicarato'paryanta
eva syāt||iyamapi śikṣāpadamudrā avadhārayitavyetyāha-pāraṃparyeṇa sākṣādvā sattvārtha
nānyadācaret|sattvānāmeva cārthāya sarvaṃ bodhāya nāmayet||101||antataḥ svayamāhārādikriyayā
parapreraṇayā aparāparadūtapreraṇayā vā, sākṣāt svayameva āmiṣadānādinā vā, yat sattvānāṃ
hitasukhaheturna bhavati, tanna kuryāt kārayedvā| na caitadeva kevalam| kiṃcit sattvānāmeva
saṃsāraduḥkhapatitānāṃ tato niḥsaraṇāya sarvaṃ kuśalamūlamanuttarāyāṃ samyaksaṃbodhau
pariṇāmayet||etāvatā ślokadvayena puṇyavṛddhirupadarśitā bhavati||yaduktaṃ kalyāṇamitrānutsargāditi
[śikṣā. sa. kārikā-6] tadāha-sadā kalyāṇamitraṃ ca jīvitārthe'pi na tyajet|bodhisattvavratadharaṃ
mahāyānārthakovidam||102||kalyāṇakarmaṇi abhyudayaniḥśreyasaprāptilakṣaṇe
mitramasādhāraṇo bandhuḥ, tat kāyajīvitavipraṇāśabhayabhīto'pi na tyajet| kalyāṇamitrānuśaṃsāśca
prajñāpāramitāyāmāryāṣṭasāhasrikāyāṃ [aṣṭa. 30] sadāpraruditaparivartādveditavyāḥ|
caturdharmakasūtre'pyuktam- kalyāṇamitraṃ bhikṣavo bodhisattvena mahāsattvena yāvajjīvaṃ
na tyaktavyamapi jīvitahetoriti| aparityājyasya kalyāṇamitrasya lakṣaṇamāha-bodhisattvaśikṣāsaṃvare
vyavasthitam| mahāyānārthapaṇḍitam| etādṛśaṃ sudurlabham||kalyāṇamitrasya
paryupāsanaparijñānārthamāha-śrīsaṃbhavavimokṣācca śikṣedyadguruvartanam|śrīsaṃbhavavimokṣāt
āryagaṇḍavyūhaparivartāt kalyāṇamitraparyupāsanaṃ śikṣet jānīyāt| yathoktamāryagaṇḍavyūhe
āryaśrīsaṃbhavena-kalyāṇamitrasaṃdhāritāḥ kulaputra bodhisattvā na patanti durgatiṣu|
yāvat-saṃcodakāḥ kalyāṇamitrā akaraṇīyānām| saṃnivārakāḥ pramādasthānāt| niṣkāsayitāraḥ saṃsārapurāt|
tasmāttarhi kulaputra evaṃmanasikārāpratiprasrabdhena kalyāṇamitrāṇyupasaṃkramitavyāni|
pṛthivīsamacittena sarvabhārodvahanāparitasanatayā| vajrasamacittena abhedyāśayatayā|
cakravālasamacittena sarvaduḥkhāsaṃpravedhanatayā| lokadāsasamacittena sarvakarmasamādānāvijugupsanatayā|
rajoharaṇasamacittena mānābhimānavivarjanatayā| yānasamacittena gurubhāranirvāhanatayā|
aśvasamacittena akrudhyanatayā| nausamacittena gamanāgamanāparitasanatayā|
suputrasadṛśena kalyāṇamitramukhavīkṣaṇatayā| ātmani ca te kulaputra āturasaṃjñotpādayitavyā
kalyāṇamitreṣu ca vaidyasaṃjñā, anuśāsanīṣu bhaiṣajyasaṃjñā, pratipattiṣu vyādhinirghātanasaṃjñā|
ātmani ca te kulaputra bhīrusaṃjñotpādayitavyā, kalyāṇamitreṣu śūrasaṃjñā,
anuśāsanīṣu praharaṇasaṃjñā, pratipattiṣu śatrunirghātanasaṃjñā||yaduktaṃ sūtrāṇāṃ ca sadekṣaṇāditi
[śikṣā. sa. kā.-6], tadupadarśayitumāha-etaccānyacca buddhoktaṃ jñeyaṃ sūtrāntavācanāt||103||etadiha
śāstre pratipāditam, anyadyadiha noktam| buddhena bhagavatā bodhisattvānāṃ
karaṇīyatayā nirdiṣṭam, tannānāsūtrāntārthaparicayād veditavyam||etadeva darśayati-śikṣāḥ
sūtreṣu dṛśyante tasmātsūtrāṇi bācayet|śikṣā bodhisattvānāṃ heyopādeyalakṣaṇāḥ| sūtreṣu
mahāyānasūtrānteṣu ratnameghādiṣu|yata evaṃ tasmāt| idaṃ tu viśeṣanirdeśamāha-ākāśagarbhasūtre
ca mūlāpattīrnirūpayet||104||āryākāśagarbhasūtre kṣatriyasya mūrdhābhiṣiktasya
pañca mūlāpattayo nirdiṣṭāḥ| tathā sāmānyena ekā mūlāpattiḥ | tathā ādikarmikasya bodhisattvasya
aṣṭau mūlāpattaya iti| tathā ca tatroktam-pañca kulaputra kṣatriyasya mūrdhābhiṣiktasya
mūlāpattayaḥ yābhirmūlāpattibhiḥ kṣatriyo mūrdhābhiṣiktaḥ sarvāṇi pūrvāvaropitāni kuśalamūlāni
jhoṣayati| vastupatitaḥ parājitaḥ sarvadevamanuṣyasukhebhyaḥ apāyagāmī bhavati|
katamāḥ pañca ? yaḥ kulaputra kṣatriyo mūrdhābhiṣiktaḥ staupikaṃ vastu apaharati sāṃghikaṃ
vā cāturdiśasaṃghe niryātitaṃ vā, svayaṃ vā apaharati hārayati vā| iyaṃ prathamā mūlāpattiḥ
| evaṃ triyānabhāṣitadharmapratikṣepāt dvitīyā| pravrajitasya śīlavato duḥśīlasya vā kāṣāyāpaharaṇāt,
gṛhasthakaraṇāt, kāyaprahārāt, cārake prakṣepāt, jīvitaviyojanādvā tṛtīyā|
pañcānantaryeṣvanyatamakaraṇāccaturthī| mithyādṛṣṭeḥ, daśākuśalakarmapathasamādānāt, parasamādāpanādvā
pañcamīti||tathā grāmabhedādikaraṇāt sarveṣāṃ sādhāraṇī caikā| tatraivoktam-ādikarmikāṇāṃ
mahāyānasaṃprasthitānāṃ kulaputrāṇāṃ kuladuhitṛṇāṃ ca aṣṭau mūlāpattayaḥ, yāmirmūlāpattibhiḥ
skhalitā ādikarmikā mahāyānasaṃprasthitāḥ sarvāṇi pūrvāropitānītyādi pūrvavat|
katamā aṣṭau ? ye sattvāḥ pūrvaduścaritahetunā asmin kliṣṭe pañcakaṣāye loke utpannāḥ,
te itvarakuśalamūlāḥ| yāvat, teṣāmidaṃ paramaṃ gambhīraṃ śūnyatāpratisaṃyuktaṃ sūtrāntaṃ
yāvadvistareṇāgrataḥ smārayanti prakāśayanti| te hi akṛtaśramā bālapṛthagjanāḥ śṛṇvanta utrasyanti,
yāvad vivartayanti anuttarāyāḥ samyaksaṃbodheścittam, śrāvakayāne cittaṃ praṇidadhati|
eṣā ādikarmikasya bodhisattvasya mūlāpattiḥ prathamā, yayā mūlāpattyā ityādi pūrvavat|
tasmādbodhisattvena parasattvānāṃ parapudgalānāmāśayānuśayaṃ prathamaṃ jñātvā yathāśayānāṃ
sattvānāmanupūrveṇa dharmadeśanā kartavyeti| sopāyāyāḥ samyaksaṃbodhervinivartya hīnayāne
parasya cittamutpādayato dvitīyā| prātimokṣaśikṣāsaṃvaraṃ vihāya mahāyāne cittotpādamātreṇa
tatpaṭhanena cāsya śuddhiprakāśanāt tṛtīyā| śrāvakādiyānasya tatphalasya gopananindāprakāśanāt,
mahāyāne sarvaśuddhiprakāśanāt, pareṣāṃ tadvacanakaraṇāccaturthī| kīrtilābhādihetoḥ
mahāyānapaṭhanādinā, tathā tatpratyayāt pareṣāṃ kutsānindādibhāṣaṇāt, ātmotkarṣaṇāt,
uttaramanuṣyadharmopagamāt pañcamī| pāṭhamātreṇa gambhīradharmādhigamaprakāśanāt, pareṣāṃ
tathaiva samādāpanāt ṣaṣṭhī| kṣatriyasya purohitāmātyacaṇḍālairye bhikṣavo daṇḍitā arthadaṇḍena
sāṃghikaṃ staupikaṃ vā cāturdiśasāṃghikaṃ vā dravyamapahṛtya tebhya evopanāmayanti|
te ca kṣatriyā ubhaye'pi mūlāpattimāpadyante| iyaṃ saptamī| dharmādharmavivādanāpūrvaṃ
śikṣāpraṇayanāt, tanmūlācāravipannānāṃ satkārāt, prahāṇikānāmupabhogaparibhogāṇyanyatra pariṇāmanāt
ubhaye'pi mūlāpattimāpadyante| iyamaṣṭamī||āsāṃ ca mūlāpattīnāṃ sukhagrahaṇārthaṃ
śāstrakāropadarśitāḥ saṃgrahakārikā ucyante-ratnatrayasvaharaṇādāpatpārājikā matā|saddharmasya
pratikṣepād dvitīyā muninoditā||duḥśīlasyāpi vā bhikṣoḥ kāṣāyastainyatāḍanāt|cārake
vā vinikṣepādapapravrājanena ca||pañcānantaryakaraṇānmithyādṛṣṭigraheṇa ca|grāmādibhedanādvāpi
mūlāpattirjinoditā||śūnyatāyāśca kathanātsattveṣvakṛtabuddhiṣu|buddhatvaprasthitānāṃ
tu saṃbodhervinivartanāt||prātimokṣaṃ parityājya mahāyāne niyojanāt|śiṣyayānaṃ na rāgādiprahāṇāyeti
vā grahāt||pareṣāṃ grahaṇādvāpi punaḥ svaguṇakāśanāt|parapaṃsanato lābhasatkāraślokahetunā||gambhīrakṣāntiko'smīti
mithyaiva kathanātpunaḥ|daṇḍāpayedvā śramaṇān dadyādvā
śaraṇatrayāt||gṛhṇīyāddīyamānaṃ vā śamathatyājanātpunaḥ|pratisaṃlīnabhogaṃ ca svādhyāyiṣu
nivedanāt||mūlā āpattayo hyetā mahānarakahetavaḥ|āryasyākāśagarbhasya svapne deśyāḥ puraḥsthitaiḥ||bodhicittaparityāgādyācakāyāpradānataḥ|tīvramātsaryalobhābhyāṃ
krodhādvā sattvatāḍanāt||prasādyamāno
yatnena sattveṣu na titikṣate|kleśātparānuvṛttyā vā saddharmābhāsavarṇanāt||iti||tasminneva
sūtre samuddharaṇamāsāmuktam||śikśāsamuccaye'pi bodhisattvānāṃ karaṇīyamupadiṣṭamiti
tadapi nirūpaṇīyamityāha-śikṣāsamuccayo'vaśyaṃ draṣṭavyaśca punaḥ punaḥ|vistareṇa
sadācāro yasmāttatra pradarśitaḥ||105||śikśāsamuccayo'pi svayamebhireva kṛtaḥ| avaśyaṃ
niyamena| draṣṭavyaḥ punaḥ punarasakṛt| abhyasanīya iti bhāvaḥ| kutaḥ ? yasmāt satāṃ
bodhisattvānām| ācaraṇamācāra itikartavyatā| tatra śikṣāsamuccaye| vistareṇa prabandhena|
pradarśitaḥ vispaṣṭīkṛtya prakāśitaḥ, tasmāt||yadi tasyābhyāse'śaktiḥ, tadā-saṃkṣepeṇāthavā
tāvatpaśyetsūtrasamuccayam|nānāsūtraikadeśānāṃ vā samuccayamebhireva kṛtaṃ saṃkṣepeṇa
paśyet vyavalokayet granthato'rthato vā| atrāpi pūrvakameva prayojanam|| yadi vā-āryanāgārjunābaddhaṃ
dvitīyaṃ ca prayatnataḥ||106||āryanāgārjunapādairnibaddhaṃ dvitīyaṃ śikṣāsamuccayaṃ
sūtrasamuccayaṃ ca paśyet prayatnataḥ ādarataḥ| yadiha na dṛśyate, tat tatra dṛśyate
iti bhāvaḥ||niyamena śikṣādarśane'pi sākalyena sarveṣāmupayogamāha-yato nivāryate yatra yadeva
ca niyujyate|tallokacittarakṣārthaṃ śikṣāṃ dṛṣṭvā samācaret||107||yato heyādakaraṇīyānnivāryate,
na karaṇīyametaditi pratiṣidhyate| yatra śikśāsamuccaye sūtrasamuccaye vā| yadeva
karma kartavyatayā niyujyate vidhīyate, tat prasiddhaṃ vihitaṃ vā| lokānāṃ cittamāśayaḥ
tasya rakṣārtham, tadyathā vikopitaṃ na syāt| śikṣāṃ dṛṣṭvā śikṣāsamuccayādiṣu| pratipādaṃ
samācaret, yatra yadyathā yujyate, tatra tathā vyavaharet| anyathā arthasaṃmūḍhavyavahārasya
āpattikaśmalatā syāt||etāvatā ātmabhāvasya śuddhirākhyātā| yadāha-ātmabhāvasya kā śuddhiḥ
pāpakleśaviśodhanam|saṃbuddhoktyanusāreṇa yatnābhāve tvapāyagaḥ||iti||[śikṣā. sa. kārikā-19]yaduktam-sadā
smṛtisaṃprajanyacāriṇā bhavitavyamiti, tataḥ smṛteḥ svanāmnaiva svarūpaṃ
pratītam| saṃprajanyasya tu na jñāyate kīdṛśamiti, tatsvarūpapratipattaye prāha-etadeva
samāsena saṃprajanyasya lakṣaṇam|yatkāyacittāvasthāyāḥ pratyavekṣā muhurmuhuḥ||108||yatkāyāvasthāyāḥ
cittāvasthāyāśca sarveryāpatheṣu pratyavekṣā nirūpaṇaṃ sarvavāraṃ yathā pratipāditaṃ
prāk||sarvametaduktaśikṣākauśalaṃ karmaṇā niṣpādayitavyaṃ na vacanamātreṇeti niyamayitumāha-kāyenaiva
paṭhiṣyāmi vākpāṭhena tu kiṃ bhavet|cikitsāpāṭhamātreṇa rogiṇaḥ kiṃ
bhaviṣyati||109||manaḥpūrvaṃgamatvāt kāyavyāpārasya, so'pyanenaiva pratipāditaḥ| pratipattyā
sarvaṃ saṃpādayiṣyāmi, na tu śabdamātraghoṣaṇayā niṣphalatvāditi bodhisattvena yatitavyam|
kathamiva ? vaidyakaśāstrādhyayanamātreṇa tatkriyāmakurvato vyādhigrastasya kiṃ phalaṃ
niṣpatsyate ? tāvanmātreṇa rogasya tasyāvinivṛtteḥ| na kiṃciditi bhāvaḥ| tasmāt sarvametat
kriyānuṣṭhānena niṣpādayitavyamiti||iti prajñākaramativiracitāyāṃ bodhicaryāvatārapañjikāyāṃsaṃprajanyarakṣaṇaṃ
nāma pañcamaḥ paricchedaḥ||

