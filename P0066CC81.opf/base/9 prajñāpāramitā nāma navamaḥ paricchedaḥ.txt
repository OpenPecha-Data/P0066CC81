||yā nirlepatayā niruttarapadaṃ sarvaprapañcojjhitāprajñāpāramitādisaṃvṛtipadairākhyāyate'nāsravā|yāṃ
samyakpratipadya nirmaladhiyo yāntyuttamāṃ nirvṛtiṃtāṃ natvā vidhivat karomi vivṛtiṃ
tasyāḥ prasannaiḥ padaiḥ||1||yatrācāryo guṇanidhirasau śāntidevaḥ prakāśaṃvaktuṃ śaktaḥ
pravacanamahāmbhodhipāraṃ prayātaḥ|kiṃ tasyārthaṃ hatamatirahaṃ vaktumīśastathāpiprajñābhyāsātsukṛtamasamaṃ
yattato'smi pravṛttaḥ||2||na nāma kācidguṇaleśavāsanāmaterna me'sti pratibhāguṇo'rjitaḥ|tathāpi
sanmitraniṣevaṇāphalaṃyadeva me tādṛśi vāk prasarpati||3||atha
yo nāma kaścid gotraviśeṣāt paryupāsitakalyāṇamitratayā trijagatparyāpannasamastajanaduḥkhaduḥkhī
sarvaprāṇabhṛtāṃ niḥśeṣaduḥkhasamuddharaṇāśayaḥ svasukhanirapekṣaḥ tatpraśamopāyabhūtaṃ
buddhatvameva manyamānaḥ tatprāptivāñchayā samutpāditabodhicitto mahātmā saugatapadasādhanopāyabhūtasaṃbhāradvayaparipūraṇārthaṃ
krameṇa dānādiṣu pravartate| tasya tathā pravartamānasya
samyakpratipannaśamathasyāpi dānādayaḥ prajñāvikalatayā jagadarthasaṃpādananidānaṃ
buddhatvaṃ nāvahantītyabhisaṃdhāya avaśyaṃ saṃsāraduḥkhanirmokśārthinā prajñotpādanāya
yatitavyam| yathoktam-śamathena vipaśyanāsuyuktaḥ[8.4]ityādi| tatra śamathapratipādanaṃ
kṛtam| idānīṃ tadanantaraprāptāṃ vipaśyanāṃ prajñāparanāmadheyāṃ pratipādayannāha-imaṃ parikaraṃ
sarvaṃ prajñārthaṃ hi munirjagau|tasmādutpādayetprajñāṃ duḥkhanivṛttikāṅkṣayā||1||imamiti
samanantaramiha śāstre lakṣaṇataḥ pratipāditaṃ dānādikamidaṃtayā pratyakṣatayā parāmṛśati|
parikaramiti parivāraṃ paricchedam| saṃbhāramiti yāvat| sarvamuktaprakāramanyacca|
prajñārtha hi munirjagāviti saṃbandhaḥ| prajñā yathāvasthitapratītyasamutpannavastutattvapravicayalakṣaṇā,
saiva arthaḥ prayojanaṃ saṃbodhihetubhāvopanāyakatayā yasya dānādilakṣaṇasya
parikarasya sa tathā, tamiti| dānapāramitādiṣu dharmapravicayasvabhāvāyāḥ prajñāyāḥ pradhānatvāt|
tathā hi dānaṃ saṃbuddhabodhiprāptaye prathamaṃ kāraṇam, puṇyasaṃbhārāntarbhūtatvāt|
tacca śīlālaṃkṛtameva sugatiparaṃparāṃ sukhabhogopakaraṇasaṃpannāmāvahadanuttarajñānapratilambhahetuḥ|
kṣāntirapi tadvipakṣabhūtapratighapratipakṣatayā dānaśīlasukṛtamayaṃ
saṃbhāramanupālayantī sugatatvādhigataye saṃpravartate| etacca śubhaṃ dānāditritayasaṃbhūtaṃ
puṇyasaṃbhārākhyaṃ vīryamantareṇa na bhavatīti tadapi ubhayasaṃbhārakāraṇatayā sarvāvaraṇaprahāṇāya
samupajāyate| samāhitacittasya ca yathābhūtaparijñānamutpadyata iti dhyānapāramitāpi
anuttarajñānaheturupapadyate| evamete dānādayaḥ satkṛtya saṃbhṛtā api prajñāmantareṇa
saugatapadādhigamahetavo na bhavantīti nāpi pāramitāvyapadeśaṃ labhante| prajñākṛtapariśuddhibhājaḥ
punaḥ avyāhatodārapravṛttitayā tadanukūlamanuvartamānāḥ taddhetubhāvamadhigacchanti,
pāramitānāmadheyaṃ ca labhante| tathā dātṛdeyapratigrāhakāditritayānupalambhayogena
prajñāpariśodhitāḥ sādaranirantaradīrghakālamabhyasyamānāḥ prakarṣaparyantamupagacchantaḥ
avidyāpravartitasakalavikalpajālamalarahitaṃ kleśajñeyāvaraṇavinirmuktamubhayanairātmyādhigamasvabhāvaṃ
sarvasvaparahitasaṃpadādhārabhūtaṃ paramārthatattvātmakaṃ tathāgatadharmakāyamabhinirvartayantīti
prajñāpradhānā dānādayo guṇā ucyante||na caitadvaktavyam-yadi prajñā
pradhānaṃ dānādīnām, saiva kevalā saṃbodhisādhanamastu, kimaparairdānādibhiriti| tadanyeṣāmupayogasya
varṇitatvāt, kevalaṃ netravikalā iva dānādayaḥ prajñānetṛkā eva yathābhimatāṃ
saugatīṃ bhūmimabhisarantīti prajñopanāyakā ucyante, na tu prajñaiva kevalā samyaksaṃbodhisādhanam|
tasmāddānādiparikaraḥ prajñārthaḥ iti siddham||sarvakalpanāvirahāt samāropāpavādāntadvayamaunāt
aśaikṣakāyavāṅmanaḥkarmalakṣaṇamaunatrayayogādvā munirbuddho bhagavān|
triduḥkhatāduḥkhitasarvajagatparitrāṇādhyāśayo jagau jagāda| uktavānityarthaḥ| āryaprajñāpāramitādisūtrānteṣu
prajñārthamuktavān krameṇa dānādiparikaram| yathoktamāryaśatasāhasrayāṃ
prajñāpāramitāyām-tadyathāpi nāma subhūte sūryamaṇḍalaṃ candramaṇḍalaṃ ca caturṣu dvīpeṣu
karma karoti, caturaśca dvīpānanugacchati anuparivartate, evameva subhūte prajñāpāramitā
pañcasu pāramitāsu karma karoti, pañca pāramitā anugacchati, anuparivartate, prajñāpāramitāvirahitatvāt
pañca pāramitāḥ pāramitānāmadheyaṃ na labhante| tadyathāpi nāma subhūte rājā
cakravartī virahitaḥ saptabhī ratnai ścakravartināmadheyaṃ na labhate, evameva subhūte
pañca pāramitāḥ prajñāpāramitāvirahitatvānna pāramitānāmadheyaṃ labhante| tadyathāpi nāma
subhūte yāḥ kāścana kunadyaḥ, sarvāstā yena gaṅgā mahānadī tenānugacchanti| tā gaṅgayā mahānadyā
sārdhaṃ mahāsamudramanugacchanti, evameva subhūte pañca pāramitāḥ prajñāpāramitāparigṛhītā
yena sarvākārajñatā tenānugacchanti| iti vistaraḥ||punaścoktam-iyaṃ kauśika prajñāpāramitā
bodhisattvānāṃ mahāsattvānāṃ dānapāramitāmabhibhavati, śīlapāramitāmabhibhavati,
kṣāntipāramitāmabhibhavati, [vīryapāramitāmabhibhavati,] dhyānapāramitāmabhibhavati| tadyathāpi
nāma kauśika jātyandhānāṃ śataṃ vā sahasraṃ vā apariṇāyakānāmabhavyaṃ mārgāvataraṇāya,
kutaḥ punarnagarānupraveśāya, evameva kauśika acakṣuṣkāḥ pañca pāramitā jātyandhabhūtā
bhavanti vinā prajñāpāramitayā apariṇāyakāḥ, vinā prajñāpāramitayā abhavyā bodhimārgāvataraṇāya,
kuta eva sarvākārajñatānagarānupraveśāya| yadā punaḥ kauśika pañca pāramitāḥ prajñāpāramitāparigṛhītā
bhavanti, tadā etāḥ pañca pāramitāḥ sacakṣuṣkā bhavanti| prajñāpāramitāparigṛhītāścaitāḥ
pañca pāramitāḥ pāramitānāmadheyaṃ labhante|| iti vistaraḥ||evamanyatrāpi
yathāsūtramavagantavyam| uktaṃ ca-sarvapāramitābhistvaṃ nirmalābhiranindite|candralekheva
tārābhiranuyātāsi sarvadā||iti||[prajñāpāramitāstava-8]athavā-imamiti samanantaraprakrāntarūpaṃ
śamathātmakaṃ prabandham| parikaramiti prajñāsamutthāpakatayā tatkāraṇasaṃdohaṃ pīṭhikābandhaṃ
ca| prajñārthamiti prajñaiva pūrvoktā arthaḥ prayojanaṃ sādhyatayā yasya tam|
śamathapariśodhitacittasaṃtāne prajñāyāḥ prādurbhāvāt supraśodhitakṣetre sasyaniṣpattivat|
yathoktaṃ śikśāsamuccaye-kiṃ punarasya śamathasya māhātmyam ? yathābhūtajñānajananaśaktiḥ|
yasmāt-samāhito yathābhūtaṃ jānātītyuktavān muniḥ| iti||[śikṣāsamuccayakārikā-9]etadapi
dharmasaṃgītāvuktam-samāhitacetaso yathābhūtadarśanaṃ bhavati| yathābhūtadarśino bodhisattvasya
sattveṣu mahākaruṇā pravartate| idaṃ mayā samādhimukhaṃ sarvasattvānāṃ niṣpādayitavyam|
sa tayā mahākaruṇayā saṃcodyamāno'dhiśīlamadhicittamadhiprajñaṃ ca śikṣāḥ paripūrya anuttarāṃ
samyaksaṃbodhimabhisaṃbudhyate| iti vistaraḥ||hiriti yasmāt prajñārthaṃ dānādiparikaraṃ
śamathātmakaparikaraṃ vā munirjagau, tasmādutpādayet prajñāmiti yojanīyam| utpādayediti
niṣpādayet sākṣātkuryāt bhāvayeta sevayet bahulīkuryādvā||sā ca prajñā dvividhā-hetubhūtā
phalabhūtā ca| hetubhūtāpi dvividhā adhimukticaritasya ca bhūmipraviṣṭasya ca bodhisattvasya|
phalabhūtā tu sarvākāravaropetā sarvadharmaśūnyatādhigamasvabhāvā animittayogena|
tatra prathamato hetubhūtā śrutacintābhāvanāmayī krameṇa abhyāsādbhūmipraviṣṭasya prajñāṃ
nirvartayati| sā ca aparāparabhūmipratilambhayogena prakarṣamabhivardhayantī yāvadubhayāvaraṇavigamāt
sakalakalpanājālavigatabuddhatvasvabhāvaprajñāṃ niṣpādayati| ata evāha-duḥkhanivṛttikāṅkṣayeti|
duḥkhasya pañcagatisaṃgṛhītasattvarāśigatasya svātmagatasya ca sāṃsārikasya
jātivyādhijarāmaraṇasvabhāvasya priyaviprayogāpriyasaṃprayogaparyeṣyamāṇalābhavighāta
lakṣaṇasya, saṃkṣepataḥ pañcopādānaskandhātmakasya ca, nivṛttiḥ nirvāṇam upaśamaḥ| punaranutpattidharmakatayā
ātyantikasamuccheda ityarthaḥ| tasyāḥ kāṅkṣayā abhilāṣeṇa| chandeneti
yāvat| tathāhi viparyāsasaṃjñino'satsattvasamāropābhiniveśavaśādātmātmīyagrahapravṛtterayoniśomanasikāraprasūto
rāgādikleśagaṇaḥ samupajāyate, tasmāt karma, tato janma, tataśca vyādhijarāmaraṇaśokaparidevaduḥkhadaurmanasyopāyāsāśca
prajāyante| evamasya kevalasya mahato
duḥkhaskandhasya samudayo bhavati| tadevamanulomākāraṃ pratītyasamutpādaṃ samyakprajñayā
vyavalokayataḥ, punastameva nirātmakamasvāmikaṃ māyāmarīcigandharvanagarasvapnapratibimbādisamānākāratayā
paramārthato niḥsvabhāvaṃ paśyato yathābhūtaparijñānāttadvipakṣātmakatayā
mohasvabhāvamavidyābhavāṅgaṃ nivartate, avidyānirodhāttatpratyayāḥ saṃskārā nirudhyante |
evaṃ pūrvapūrvasya kāraṇabhūtasya nirodhāduttarottarakāryabhūtasya nirodho veditavyaḥ| yāvajjātinirodhājjarāmaraṇaśokaparidevaduḥkhadaurmanasyopāyāsāśca
nirudhyante| evamasya kevalasya
mahato duḥkhaskandhasya nirodho bhavati| tatra avidyā tṛṣṇopādānaṃ ca kleśavartmano vyavacchedaḥ|
saṃskārā bhavaśca karmavartmano vyavacchedaḥ| pariśiṣṭānyaṅgāni duḥkhavartmano
vyavacchedaḥ | pūrvāntāparāntanirodho nirodhavartmano vyavacchedaḥ | evameva trivartma nirātmakam
ātmātmīyarahitaṃ saṃbhavati ca saṃbhavayogena, vibhavati ca vibhavayogena, svabhāvānnaḍakalāpasadṛśa
iti| etacca uttaratra vistareṇa yuktayāgamābhyāṃ pratipādayiṣyate||tadevaṃ
prajñayā svapnamāyādisvabhāvaṃ saṃskṛtaṃ pratyavekṣamāṇasya sarvadharmāṇāṃ niḥsvabhāvatayā
pratipatteḥ paramārthādhigamāt savāsananiḥśeṣadoṣarāśivinivṛttirbhavatīti sarvaduḥkhopaśamahetuḥ
prajñā upapadyate||yathā ca yuktyāgamābhyāṃ vicārayataḥ aviparītavastutattvapravicayaḥ
samupajāyate, tadupadarśayituṃ satyadvayavyavasthāmāha saṃvṛtirityādi-saṃvṛtiḥ
paramārthaśca satyadvayamidaṃ matam|buddheragocarastattvaṃ buddhiḥ saṃvṛtirucyate||2||saṃvriyate
āvriyate yathābhūtaparijñānaṃ svabhāvāvaraṇādāvṛtaprakāśanācca anayeti saṃvṛtiḥ| avidyā
moho viparyāsa iti paryāyāḥ| avidyā hi asatpadārthasvarūpāropikā svabhāvadarśanāvaraṇātmikā
ca satī saṃvṛtirupapadyate| yaduktamāryaśālistambasūtre-punaraparam-tattve'pratipattiḥ
mithyāpratipattiḥ, ajñānamavidyā| iti| uktaṃ ca-abhūtaṃ khyāpayatyarthaṃ bhūtamāvṛtya
vartate|avidyā jāyamānaiva kāmalātaṅkavṛttivat||iti|tadupadarśitaṃ ca pratītyasamutpannaṃ
vasturūpaṃ saṃvṛtirucyate| tadeva lokasaṃvṛtisatyamityamidhīyate lokasyaiva saṃvṛtyā tat satyamiti
kṛtvā| yaduktam-mohaḥ svabhāvāvaraṇādi saṃvṛtiḥsatyaṃ tayā khyāti yadeva kṛtrimam|jagāda
tatsaṃvṛtisatyamityasaumuniḥ padārthaṃ kṛtakaṃ ca saṃvṛtim||iti|[ma. a. 6.28]sā ca
saṃvṛtirdvividhā lokata eva, tathyasaṃvṛtirmithyāsaṃvṛtiśceti| tathā hi kiṃcit pratītyajātaṃ
nīlādikaṃ vasturūpamadoṣavadindriyairūpalabdhaṃ lokata eva satyam, māyāmarīcipratibimbādviṣu
pratītya samupajātamapi doṣavadindriyopalabdhaṃ yathāsvaṃ tīrthikasiddhāntaparikalpitaṃ
ca lokata eva mithyā| taduktam-vinopaghātena yadindriyāṇāṃṣaṇṇāmapi grāhyamavaiti lokaḥ|satyaṃ
hi tallokata evaṃ śeṣaṃvikalpitaṃ lokata eva mithyā||iti|[ma. a. 6.25]etattadubhayamapi
samyagdṛśāmāryāṇāṃ mṛṣā, paramārthadaśāyāṃ saṃvṛtisatyālīkatvāt| etat samanantarameva
upapattyā pratipādayiṣyāmaḥ| tasmādavidyāvatāṃ vastusvabhāvo na pratibhāsate iti||paramaḥ
uttamaḥ arthaḥ paramārthaḥ, akṛtrimaṃ vasturūpam, yadadhigamāt sarvāvṛtivāsanānu saṃdhikleśaprahāṇaṃ
bhavati| sarvadharmāṇāṃ niḥsvabhāvatā, śūnyatā, tathatā, bhūtakoṭiḥ, dharmadhāturityādiparyāyāḥ|
sarvasya hi pratītyasamutpannasya padārthasya niḥsvabhāvatā pāramārthikaṃ
rūpam, yathāpratibhāsaṃ sāṃvṛtasyānupapannatvāt| tathā hi-na tāvat yathāparidṛśyamānarūpeṇa
satsvabhāvo bhāvaḥ, tasya uttarakālamanavasthānāt, svabhāvasya ca sarvadā anāgantukatayā
avicalitarūpatvāt| yo hi yasya svabhāvaḥ, sa kathaṃ kadācidapi nivarteta ? anyathā
tasya svabhāvatāhāniprasaṅgānniḥsvabhāvataiva syāt| nāpi sa utpadyamānaḥ satsvabhāvarūpeṇa
kutaścidāgacchati, nirudhyamāno vā kvacit saṃnicayaṃ gacchati, api tu hetupratyayasāmagrīṃ
pratītya māyāvadutpadyate, tadvaikalyato nirudhyate ca| hetupratyayasāmagrīṃ pratītya jātasya
parāyattātmalābhasyapratibimbasyeva kutaḥ satsvabhāvatā ? na ca kasyacit padārthasya
paramārthato hetupratyayasāmagrītaḥ samutpattiḥ saṃbhavati, tasyā api aparasāmagrījanitātmatayā
parāyattātmalābhāyā niḥsvabhāvatvāt| evamanyasyāḥ pūrvapūrvāyāḥ svasvakāraṇasāmagrījanyatayā
niḥsvabhāvatā draṣṭavyā| itthaṃ kāraṇānurūpaṃ kāryamicchatā kathaṃ niḥsvabhāvāt
sasvabhāvasyotpattirabhyupetavyā? yadvakṣyati-māyayā nirmitaṃ yacca hetubhiryacca nirmitam|āyāti
tatkutaḥ kutra yāti ceti nirūpyatām||yadanyasaṃnidhānena dṛṣṭaṃ na tadabhāvataḥ|pratibimbasame
tasmin kṛtrime satyatā katham||iti|uktaṃ ca-yaḥ pratyayairjāyati sa hyajātona
tasya utpādu sabhāvato'sti|yaḥ pratyayādhīnu sa śūnya uktoyaḥ śūnyatāṃ jānati so'pramattaḥ||iti|[anavataptahradāpasaṃkramaṇasūtram]iti
śūnyebhya eva śūnyā dharmāḥ prabhavanti dharmebhya
iti||na ca svaparobhayarūpahetunibandhanamahetunibandhanaṃ vā bhāvasya janma atipeśalamupapadyate|
tathā hi ātmasvarūpaṃ bhāvānāṃ svajanmanimittaṃ bhavet, niṣpannamaniṣpannaṃ
vā bhavet| na tāvanniṣpannasya sataḥ svātmani kāraṇatā, tasya sarvātmanā svayaṃ niṣpannatvāt
kva punarasya vyāpāro'stu ? utpādyasya punarasyāniṣpannasyānyasya svabhāvasyābhāvāt, ekasya
cāsya niraṃśatvāt| na ca paścādutpadyamānasyāparasya tatsvabhāvatā yuktā, tanniṣpattāvaniṣpannasya
tatsvabhāvatvābhāvāt| iti na svātmano niṣpannāt kasyacidutpattirasti| na cāpi
svatautpattipakṣe prāṅniṣpannaṃ svarūpamitaretarāśrayadoṣasaṅgāt kasyacit saṃbhavati| nāpi
tadaniṣpannasvabhāvamākāśakuśeśayasaṃkāśamaśeṣasāmarthyaśūnyaṃ svaniṣpattau hetubhāvamupagantumarhati,
anyathā kharaviṣāṇasyāpi svasvabhāvajanakatvaprasaṅgāt||nāpi parata iti pakṣaḥ,
ādityādapi andhakārasya, sarvasmādvā sarvasya utpattiprasaṅgāt, janakājanakābhimatayorvivakṣitakāryāpekṣayā
paratvāviśeṣāt| janyajanakaikatvaikasaṃtatipratiniyamo'pi anutpanne
kārye kālpanikatayā vastuto na saṃgacchate| na ca anāgatāvasthitadharmāpekṣayā kāryādivyavahāro
vāstavaḥ, arthasvabhāvasadbhāvasya nirūpayiṣyamāṇatvāt| nāpi bījāvasthāsu vidyamānāṅkurāpekṣayā
bījasya paratvamakālpanikamasti, kāraṇe kāryāstitvasya niṣetsyamānatvāt| yatra
paridṛśyamānameva rūpaṃ vicārato nāvatiṣṭhate, tatra anāgatādiṣu saṃbhāvitasya kā cintā
?nāpi ubhayata iti pakṣaḥ, pratyekapakṣoktasamuditadoṣaprasaṅgāt, kāryānutpatau ca ubhayarūpasya
hetoḥ paramārthato'bhāvāt| utpattau vā na kiṃcijjanayitavyamastīti kutra ubhayarūpasya
hetorvyāpāraḥ syāt?nāpi ahetuta iti vikalpaḥ, yato nāyaṃ prasajyapratiṣedhātmatayā ahetuta
iti yujyate| ahetukatve hi bhāvānāṃ deśakālaniyamābhāvaprasaṅgaḥ syāt, nityaṃ sattvāsattvaprasaṅgo
vā| upeyārthināṃ pratiniyatopāyānuṣṭhānaṃ ca na syāt| pradhāneśvarādīnāṃ kāraṇasya
pratiṣetsyamānatvāt| tanna ahetuto bhāvāḥ svabhāvaṃ pratilabhante||tasmānna svaparobhayarūpahetubhya
utpadyante satsvabhāvā bhāvāḥ| taduktam-na svato nāpi parato na dvābhyāṃ
nāpyahetutaḥ|utpannā jātu vidyante bhāvāḥ kvacana kecana||iti|[ma. śā.1.3]ekānekasvabhāvavicāraṇayāpi
sarvabhāvānāṃ svabhāvavikalatvānna satsvabhāvatvam| tasmāt svapnamāyāpratibimbādivat
idaṃpratyayatāmātrameva avicāramanoharamastu| kimiha sarvaduḥkhahetunā bhāvābhiniveśena
prayojanam? ataḥ idamarthasya tattvam-niḥsvabhāvā amī bhāvāstattvataḥ svaparoditāḥ|ekānekasvabhāvena
viyogātpratibimbavat||[madhyamakālaṃkārakārikā-1]evaṃ niḥsvabhāvataiva
sarvabhāvānāṃ nijaṃ pāramārthikaṃ rūpamavatiṣṭhate| tadeva pradhānapuruṣārthatayā paramārthaḥ
utkṛṣṭaṃ prayojanamabhidhīyate||atrāpi nābhiniveṣṭavyam| anyathā bhāvābhiniveśo vā śūnyatābhiniveśo
veti na kaścidviśeṣaḥ, ubhayorapi kalpanātmakatayā sāṃvṛtatvāt| na ca abhāvasya
kalpitasvabhāvatayā kiṃcit svarūpamasti| na ca bhāvanivṛttirūpo'bhāvaḥ, nivṛtterniḥsvabhāvatvāt|
yadi ca bhāvasyaiva kaścit svabhāvaḥ syāt, tadā tatpratiṣedhātmā abhāvo'pi syāt|
bhāvasya tu svabhāvo nāstīti pratipāditameva| ato na bhāvanivṛttirūpaḥ abhāvo nāma kaścit|
na ca bhāvābhāvayoruktakrameṇa asattve pratipādite tadubhayasaṃkīrṇātmatā saṃbhavati ubhayapratiṣedhasvabhāvatā
vā, bhāvavikalpasyaiva sakalavikalpanibandhanatvāt| tasminnirākṛte
sarva eva amī ekaprahāreṇa nirastā bhavantīti| tasmāt-na sannāsanna sadasanna cāpyanubhayātmakam|kiṃcidabhiniveśaviṣayatayā
mantavyam| taduktamāryaprajñāpāramitāyām-subhūtirāha-ihāyuṣman
śāradvatīputra bodhisattvayānikaḥ kulaputro vā kuladuhitā vā anupāyakuśalo rūpaṃ
śūnyamiti prajānāti, saṅgaḥ| vedanāṃ śūnyāmiti saṃjānāti, saṅgaḥ| saṃjñāṃ śūnyāmiti saṃjānāti,
saṅgaḥ| saṃskārān śūnyāniti saṃjānāti, saṅgaḥ| vijñānaṃ śūnyamiti saṃjānāti, saṅgaḥ|
evaṃ cakṣuḥ śrotraṃ ghrāṇaṃ jivhā kāyo manaḥ, yāvat sarvadharmaśūnyatāṃ śūnyāmiti saṃjānāti,
saṅgaḥ| iti vistaraḥ||uktaṃ ca-sarvasaṃkalpahānāya śūnyatāmṛtadeśanā|yasya(yaśca) tasyāmapi
grāhastvayāsāvavasāditaḥ||iti|[catuḥstava-nirupama-21]na sannāsanna sadasanna cāpyanubhayātmakam|catuṣkoṭivinirmuktaṃ
tattvaṃ mādhyamikā viduḥ||iti|evaṃ catuṣkoṭivinirmuktamādiśāntamanutpannāniruddhānucchedāśāśvatādisvabhāvatayā
niṣprapañcatvādākāśavadāsaṅgānāmanāspadamaśeṣaṃ
viśvamutpaśyāma iti||satyadvayamidaṃ matamiti| kiṃ tat ? saṃvṛtiḥ paramārthaśceti
paścādyojanīyam| bhūtamiyaṃ brāhmaṇī, āvapanamiyaṃ muṣṭiketi yathā| saṃvṛtirekaṃ satyamaviparītam,
paramārthaśca aparaṃ satyamiti| cakāraḥ satyatāmātreṇa tulyabalatāṃ samuccinoti|
tatra saṃvṛtisatyamavitathaṃ rūpaṃ lokasya, paramārthasatyaṃ ca satyamavisaṃvādakaṃ tattvamāryāṇāmiti
viśeṣaḥ| itthaṃ viśeṣopadarśanārtho'pi yuktaścakāraḥ||etaduktaṃ bhavati-sarva
eva amī ādhyātmikā bāhyāśca bhāvāḥ svabhāvadvayamābibhrataḥ samupajāyante yaduta sāṃvṛtaṃ
pāramārthikaṃ ca| tatraikamavidyātimirāvṛtabuddhilocanānāmabhūtārthadarśināṃ pṛthagjanānāṃ
mṛṣādarśanaviṣayatayā samādarśitātmasattākam| anyat pravicayāñjanaśalākoddhātitāvidyāpaṭalasamyagjñānanayanānāṃ
tattvavidāmāryāṇāṃ samyagdarśanaviṣayatayā upasthitasvarūpam| tadetat
svabhāvadvayaṃ sarve padārthā dhārayanti| anayośca svabhāvayormṛṣādṛśāṃ bāliśānāṃ yo
viṣayaḥ, tat saṃvṛtisatyam| yaśca samyagdṛśāmadhigatatattvānāṃ viṣayaḥ, tat paramārthasatyamiti
vyavasthā śāstravidām| yadāha-samyagmṛṣādarśanalabdhabhāvaṃrūpadvayaṃ bibhrati sarvabhāvāḥ|samyagdṛśāṃ
yo viṣayaḥ sa tattvaṃmṛṣādṛśāṃ saṃvṛtisatyamuktam||iti||[ma. a.6.23]iti
dvayoḥ samudāyo dvayamiti yujyate| matamiti saṃmatamabhimatam| keṣām ? prahīṇāvaraṇadhiyāṃ
buddhānāṃ bhagavatām, tanmārgānuyāyināmāryaśrāvakapratyekabuddhabodhisattvānāṃ ca| idameva
satyadvayaṃ nānyat satyamastīti avadhāraṇārtho'pi yujyate cakāraḥ| taduktam-dve satye
samupāśritya buddhānāṃ dharmadeśanā|lokasaṃvṛtisatyaṃ ca satyaṃ ca paramārthataḥ||iti|[ma.
śā.-24.8]pitāputrasamāgame coktam-satya ime duvi lokavidūnāṃdiṣṭa svayaṃ aśruṇitva pareṣām|saṃvṛti
yā ca tathā paramārthosatyu na sidhyati kiṃ ca tṛtīyu||iti|nanu catvāri āryasatyāni
duḥkhasamudayanirodhamārgalakṣaṇāni abhidharme kathitāni bhagavatā, tat kathaṃ dve eva
satye iti ? satyam, kiṃ tarhi vaineyajanāśayānuśayavaśādete dve eva catvāri kṛtvā kathitāni
(kathite ?), amīṣāṃ dvayorevāntarbhāvāt| tathā hi duḥkhasamudayamārgasatyāni saṃvṛtisvabhāvatayā
saṃvṛtisatye'ntarbhavanti, nirodhasatyaṃ tu paramārthasatye, iti na kaścidvirodhaḥ||syādetat-saṃvṛtiravidyopadarśitātmatayā
abhūtasamāropasvarūpatvādvicārāt śataśo viśīryamāṇāpi
kathaṃ satyamiti| etadapi satyam| kiṃ tu lokādhyavasāyataḥ saṃvṛtisatyamityucyate|
loka eva hi saṃvṛtisatyamiha pratipannaḥ| tadanuvṛttyā bhagavadbhirapi tathaiva anapekṣitatattvārthibhiḥ
saṃvṛtisatyamucyate| ata eva lokasaṃvṛtisatyaṃ ceti śāstre'pi viśeṣa ukta
ācāryapādaiḥ| vastutastu paramārtha eva ekaṃ satyam, ato na kācit kṣatiriti| yathoktaṃ bhagavatā-ekameva
bhikṣavaḥ paramaṃ satyaṃ yaduta apramoṣadharma nirvāṇam, sarvasaṃskārāśca
mṛṣā moṣadharmāṇaḥ||iti||satyadvayamidamuktam| tatra avidyopaplutacetasāṃ tatsvabhāvatayā
saṃvṛtisatyamiti pratītam| paramārthasatyaṃ tu na jñāyate kīdṛk kiṃsvabhāvaṃ kiṃlakṣaṇamiti|
ato vaktavyaṃ tatsvarūpamityāha buddheragocarastattvamiti| buddheḥ sarvajñānānām, samatikrāntasarvajñānaviṣayatvādagocaraḥ
aviṣayaḥ| kenacit prakāreṇa tat sarvabuddhiviṣayīkartuṃ
na śakyate iti yāvat| iti kathaṃ tatsvarūpaṃ pratipādayituṃ śakyam ? tathā hi sarvaprapañcavinirmuktasvabhāvaṃ
paramārthasatyatattvam, ataḥ sarvopādhiśūnyatvāt kathaṃ kayācit kalpanayā
paśyet ? kalpanāsamatikrāntasvarūpaṃ ca śabdānāmaviṣayaḥ| vikalpajanmāno hi śabdā vikalpadhiyāmaviṣaye
na pravartitumutsahante| tasmāt sakalavikalpābhilāpavikalatvādanāropitamasāṃvṛtamanabhilāpyaṃ
paramārthatattvaṃ kathamiva pratipādayituṃ śakyate ? tathāpi bhājanaśrotṛjanānugrahārthaṃ
parikalpamupādāya saṃvṛtyā nidarśanopadarśanena kiṃcidabhidhīyate||yathā
timiraprabhāvāt taimirikaḥ sarvamākāśadeśaṃ keśoṇḍukamaṇḍitamitastato mukhaṃ vikṣipannapi
paśyati| tathā kurvantamavekṣya ataimirikaḥ kimayaṃ karotīti tatsamīpamupasṛtya tadupalabdhakeśapraṇihitalocano'pi
na keśākṛtimupalabhate, nāpi tatkeśādhikaraṇān bhāvābhāvādiviśeṣān
parikalpayati| yadā punarasau taimirikaḥ ataimirikāya svābhiprāyaṃ prakāśayati-keśāniha
paśyāmīti, tadā tadvikalpāpasāraṇāya tasmai yathābhūtamasau bravīti-nātra keśāḥ santīti|
taimirikopalabdhānurodhena pratiṣedhaparameva vacanamāha| na ca tena tathā pratipādayatāpi
kasyacit pratiṣedhaḥ kṛto bhavati vidhānaṃ vā| tacca keśānāṃ tattvaṃ yadataimirikaḥ
paśyati, tanna taimirikaḥ||evamavidyātimiropaghātādatattvadṛśo bālāḥ yadetat skandhadhātvāyatanādisvarūpamupalabhante,
tadeṣāṃ sāṃvṛtaṃ rūpam| tāneva skandhādīn yena svabhāvena nirastasamastāvidyāvāsanā
buddhā bhagavantaḥ paśyanti ataimirikopalabdhakeśadarśananyāyena,
tadeṣāṃ paramārthasatyamiti| yadāha śāstravit-vikalpitaṃ yattimiraprabhāvātkeśādirūpaṃ vitathaṃ
tadeva|yenātmanā paśyati śuddhadṛṣṭi-stattattvamityevamihāpyavehi||iti|iti paramārthato'vācyamapi
paramārthatattvaṃ dṛṣṭāntadvāreṇa saṃvṛtimupādāya kathaṃcit kathitam| na tu
tadaśeṣasāṃvṛtavyavahāravirahitasvabhāvaṃ vastuto vaktuṃ śakyate iti|yaduktam-anakṣarasya
dharmasya śrutiḥ kā deśanā ca kā|śrūyate deśyate cārthaḥ samāropādanakṣaraḥ||iti|tasmādvayavahārasatye
eva sthitvā paramārtho deśyate| paramārthadeśanāvagamācca paramārthādhigamo bhavati,
tasyāstadupāyatvāt| yaduktaṃ śāstre-vyavahāramanāgamya paramārtho na deśyate|paramārthamanāgamya
nirvāṇaṃ nādhigamyate||iti|[ma. śā.-24.10]evaṃ paramārthadeśanopāyabhūtā saṃvṛtiḥ,
paramārthādhigamaśca upeyabhūta iti| anyathā tasya deśayitumaśakyatvāt| nanu ca tathāvidhamapi
tathāvidhabuddhiviṣayaḥ paramārthataḥ kiṃ na bhavatītyatrāha-buddhiḥ saṃvṛtirucyate
iti| sarvā hi buddhiḥ ālambananirālambanatayā vikalpasvabhāvā, vikalpaśca sarva eva
avidyāsvabhāvaḥ, avastugrāhitvāt| yadāha-vikalpaḥ svayamevāyamavidyārūpatāṃ gataḥ| itiavidyā
ca saṃvṛtiḥ| iti naiva kācid buddhiḥ pāramārthikarūpagrāhiṇī paramārthato yujyate| anyathā
sāṃvṛtabuddhigrāhyatayā paramārtharūpataiva tasya hīyeta, paramārthasya vastutaḥ sāṃvṛtajñānāviṣayatvāt|
tatra cedamuktaṃ bhagavatā āryasatyadvayāvatāre-yadi hi devaputra paramārthataḥ
paramārthasatyaṃ kāyavāṅyanasāṃ viṣayatāmupagacchet, na tat paramārthasatyamiti
saṃkhyāṃ gacchet, saṃvṛtisatyameva tadbhavet| api tu devaputra paramārthasatyaṃ sarvavyavahārasamatikrāntam,
nirviśeṣam, asamutpannamaniruddham, abhidheyābhidhānajñeyajñānavigatam,
yāvat sarvākāravaropetasarvajñajñānaviṣayabhāvasamatikrāntaṃ paramārthasatyamiti vistaraḥ||ata
eva tadaviṣayaḥ sarvakalpanānāṃ yadbhāvābhāvasvaparabhāvasatyāsatyaśāśvatocchedanityānityasukhaduḥkhaśucyaśucyātmānātmaśūnyāśūnya-lakṣyalakṣaṇaikatvānyatvotpādanirodhādayo
viśeṣāstattvasya
na saṃbhavanti, amīṣāṃ sāṃvṛtadharmatvāt| etaduktaṃ bhagavatā pitāputrasamāgame-etāvaccaiva
jñeyam-yaduta saṃvṛtiḥ paramārthaśca| tacca bhagavatā śūnyataḥ sudṛṣṭaṃ suviditaṃ
susākṣātkṛtam| tena sarvajña ityucyate| tatra saṃvṛtirlokapracāratastathāgatena dṛṣṭā|
yaḥ punaḥ paramārthaḥ, so'nabhilāpyaḥ, anājñeyaḥ, aparijñeyaḥ, avijñeyaḥ, adeśitaḥ,
aprakāśitaḥ, yāvadakriyaḥ, akaraṇaḥ, yāvanna lābho nālabho na sukhaṃ na duḥkhaṃ na yaśo nāyaśo
na rūpaṃ nārūpamityādi||iti pratyastamitasamastasāṃvṛtavastuviśeṣamaśeṣopādhiviviktamuktamanantavastuvistaravyāpijñānālokāvabhāsitāntarātmanā
bhagavatā paramārthasatyamiti| tadetadāryāṇāmeva
svasaṃvidita svabhāvatayā pratyātmavedyam| atastadevātra pramāṇam| saṃvṛtisatyaṃ
tu lokavyavahāramāśritya prakāśitam| tadevaṃ yathāvadvibhāgataḥ satyadvayaparijñānādaviparīto
dharmapravicaya upajāyate||evaṃ saṃvṛtiparamārthabhedena dvividhaṃ satyaṃ vyavasthāpya
tadadhikṛtaśca loko'pi dvividha evetyupadarśayannāha-tatra loke ityādi-tatra loko
dvidhā dṛṣṭo yogī prākṛtakastathā|tatra prākṛtako loko yogilokena bādhyate||3||tatra tayoḥ
saṃvṛttiparamārthasatyayoradhikṛtaḥ vyavasthitaḥ| tatsatyapratipatteti yāvat| loko janaḥ|
dvidhā dviprakāraḥ saṃvṛtiparamārthasatyavedī| loka iti samudāyavacanam, tena rāśidvayamityarthaḥ|
dṛṣṭa iti pratipannaḥ, yukterāgamācca| kathaṃ kṛtvā dvidhetyāha-yogī prākṛtakastatheti|
yogaḥ samādhiḥ sarvadharmānupalambhalakṣaṇaḥ, so'syāstīti yogī loka ityekaḥ prakāro
rāśiḥ| tathā prakṛtiḥ saṃsārapravṛtteḥ kāraṇamavidyā tṛṣṇā, tasyā jāta iti prākṛtaḥ| prākṛta
eva prākṛtako loka iti dvitīyaḥ| tatra yogī pradhānatattvamaviparītaṃ paśyati, prākṛtakaśca
viparyastaṃ vastutattvaṃ paśyati bhrāntatvāt||syādetat-ubhayorapi yathāsvaṃ tattvadarśitvāt
kataraḥ punaranayorbhrāntimānastu ya evānyatareṇa bādhyate ? kaḥ punaranayoḥ kena
bādhyata ityāha-tatretyādi| tatreti saptamyā samudāyanirdeśaḥ, nirdhāraṇe ca saptamī| tatra
tayoryogiprākṛtakayorlokayormadhye prākṛtako lokaḥ prākṛtakatvajātyā samudāyānnirdhāryate,
nirdhārya ca bādhyate, iti bādhanaṃ vidhīyate| kenetyapekṣāyāmāha-yogilokeneti| yogī eva
lokaḥ yogilokaḥ, tena bādhyate iti viparyastamatirvyavasthāpyate| katham ? dhīviśeṣeṇeti
yojanīyam| na tu yogī prākṛtakena bādhyate||idamihābhimatam-yathā vibhramāhitasadbhāvaṃ
timiropahatacakṣuṣaḥ asadbhūtakeśoṇḍukādidarśino jñānaṃ yathāvasthitavastutattvagrāhiṇo'taimirikajñānena
bādhyate, na tathā taimirikajñānena ataimirikajñānaṃ bādhyate, evamavidyāmalatimiradūṣitabuddhicakṣuṣo
viparītavastusvarūpagrāhiṇaḥ prākṛtakasya jñānaṃ prajñāsalilakṣālitavigatamalānāsravajñānacakṣuṣaḥ
bhāvanijatattvavedinaḥ yogilokasya jñānena bādhyate,
na punaritarajñānena yogijñānamiti| tathā coktam-na bādhate jñānamataimirāṇāṃyathopalabdhaṃ
timirekṣaṇānām|tathāmalajñānatiraskṛtānāṃdhiyāsti bādhā na dhiyo'malāyāḥ||iti||[ma. a.-6.
27]tasmāt prākṛtakajñānameva bhrāntamiti bādhyate||atha kiṃ prākṛtā eva bādhyante yogibhiḥ,
uta yogino'pītyāha-bādhyanta ityādi-bādhyante dhīviśeṣeṇa yogino'pyuttarottaraiḥ|yogino'pi
yogibhiraparāparairbādhyante| na kevalaṃ prākṛtakā ityapiśabdārthaḥ| kiṃbhūtaiḥ ? uttarottaraiḥ|
uttare ca uttare ca uttarottarāḥ, taiḥ| tāratamyabhedāvasthitaguṇaviśeṣapratilambhotkarṣaprāptaiḥ|
adhikādhikairityarthaḥ| tadapekṣayā apacitaguṇā adharādhare bādhyante,
jñānamāhātmyādibhirabhibhūyante| katham ? dhīviśeṣeṇeti| dhiyo jñānasya prajñāyā viśeṣaḥ
tattadāvaraṇavigamāt prakarṣaḥ, tena| upalakṣaṇaṃ caitat| dhyānasamādhisamāpattyādiviśeṣeṇāpi|
tathā hi-pramuditākhyaprathamabhūmilābhino bodhisattvasya jñānādiguṇāpekṣayā taduttaravimalābhidhānadvitīyabhūmilābhino
bodhisattvasya jñānaprabhāvādayo guṇā viśiṣyante| evamanyeṣāmapi
uttarottarabhūmilābhināṃ veditavyam| tathā prathamadhyānādilābhināmapi uttarottarairbādhanaṃ
yojanīm, yāvat sāsravāṇāmanāsravairiti||syādetat-satyapi yogināṃ dhiyo viśeṣe
prākṛtajñānaṃ bhrāntamiti kathamavagamayituṃ śakyata ityāha dṛṣṭāntenobhayeṣṭeneti-dṛṣṭāntenobhayeṣṭena
kāryārthamavicārataḥ||4||ubhayeṣāṃ yogiprākṛtakānāmiṣṭaḥ abhimataḥ, tena dṛṣṭāntena
nidarśanena| ya eṣa sūtreṣu bhagavatā māyāmarīcigandharvanagarapratibimbādirukto
dṛṣṭāntaḥ, sa ca ubhayeṣāmapi niḥsvabhāvatayā prasiddhaḥ| tatsādharmyeṇa sarvadharmāṇāṃ niḥsvabhāvatvapratipādanāt|
tathā hi -ye tāvat sarvajanapratipannasvarūpā rūpādayaḥ, te yogināmeva
paramārthasatyādhigamānniḥsvabhāvatayā siddhāḥ| ye punarime svapnamāyādiṣu upalabdhāḥ,
te prākṛtakānāmapi| atastatra ubhayorapi vipratipatterabhāvāt dṛṣṭāntadharmatā na vihanyate|
yeṣāṃ tu mīmāṃsakādīnāṃ deśakālānyathātmakaṃ vastu eva tattathā pratibhāsate iti matam,
te'nyatra nirākṛtā iti na tanmatamiha nirasyate| ye tu svayūthyāḥ cittameva vastusat
svapnādiṣu tathā pratibhāsate iti manyante, te'pi yathāvasaramagrataḥ [9.17-18] svasaṃvedananirākaraṇānnirākariṣyante|
yuktisiddhamapi ubhayasiddhameva| atastena dṛṣṭāntena viparītavastusvarūpagrāhitayā
prākṛtakajñānaṃ bhrāntamiti vyavasthāpyate| evaṃ yogināmapi yathāsaṃbhavaṃ
vaktavyam||nanu yadi niḥsvabhāvāḥ sarvabhāvā iti vastutattvam, kathaṃ tarhi sarvasattvasamuddharaṇāśayena
dānādiṣu saṃbhāraparipūraṇārthaṃ tattvavedināmapi bodhisattvānāṃ
pravṛttiḥ? teṣāmapi niḥsvabhāvatvāt, ityata āha-kāryārthamavicārataḥ iti| kāryaṃ sādhyam,
upādeyam| phalamucyate| tadarthaṃ tannimittam| avicārataḥ avicāreṇaiva taddhetau pravartanāt|
tathābhūteṣvapi tatra idaṃpratyayatāniyamasya vidyamānatvāt na hetuphalabhāvasya virodhaḥ|
etaduktaṃ bhavati-yadyapi māyādisvabhāvatayā niḥsvabhāvā dānādayaḥ, tathāpi trikoṭipariśuddhyā
sādarādiyogena abhyasyamānāḥ tathābhūtā api paramārthādhigamāya hetubhāvamāpadyante,
teṣāṃ tadupāyatvāt, pratītyasamutpādasya ca acintyatvāt| etādṛśādeva hetoretādṛśaṃ phalamadhigamyate,
tasya tadupeyatvāt| taduktam-upāyabhūtaṃ vyavahārasatya-mupeyabhūtaṃ paramārthasatyam|iti|[ma.
a.-6.80]avaśyaṃ caitadevam| anyathā mārgābhyāsataḥ samalāvasthāyā nirmalāvasthā,
savikalpāvasthāyā nirvikalpāvasthā kathamutpadyeta ? tasyāḥ paramārthatastatsvabhāvatvāt|
anyatrāpi samānametat| sarvadharmāṇāṃ paramārthato niḥsvabhāvatvāt hetvanurūpaṃ
ca sarvatra phalamiṣyate| ataḥ sāṃvṛtādapi niḥsvabhāvāddhetoḥ niḥsvabhāvatādhigama eva
phalam, kathamanyathā saṃskṛtādapi mārgādaṃsaṃskṛtaṃ nirvāṇamavāpyeta ? iti dānādayo vastuto
niḥsvabhāvā api paramārthatattvādhigamāya sarvasattveṣu karuṇāyamānairbodhisattvairupādīyante,
anyathā paramārthādhigamāyogāt| tato dānādiṣu pravṛttiranivāritā| evamiṣṭāniṣṭaphalaprāptiparihārārthināṃ
kuśalākuśalayoḥ pravṛttinivṛttī vaktavye| etat punaḥ paścādvayaktīkariṣyate||syādetat-yadetanmāyādisamānasvabhāvaṃ
vasturūpaṃ yoginaḥ pratipadyante, tadeva
yadi prākṛtako'pi janaḥ pratipadyate, kva tarhi vipratipattirastītyāha lokenetyādi-lokena
bhāvā dṛśyante kalpyante cāpi tattvataḥ|na tu māyāvadityatra vivādo yogilokayoḥ||5||lokena
prākṛtakajanena| hetupratyayaṃ pratītya bhavanti svarūpaṃ labhante iti bhāvāḥ| na punaḥ pāramārthikaṃ
rūpaṃ nijameṣāmasti, iti bhāvaśabdena niḥsvabhāvatābhidhānaṃ pratīyate| satsvarūpeṇa
na kevalaṃ dṛśyante kalpyante cāpi tattvataḥ| yathāpratītasvabhāvenaiva paramārthato'dhyavasīyante|
abhiniviśyante iti yāvat| yadetadasmatpratītigocaro vasturūpam, tadvāstavameve
tyabhimananāt| na tu māyāvat, na tu punaryathā yoginā māyeva māyāvat svabhāvaśūnyā
dṛśyante, paramārthatastathā pratīyante, ityatrāsmin vivādo vipratipattiryogilokayoḥ yoginā
saha lokasyetyarthaḥ| tatpratipanne vastuttattve lokasyāpratipatteḥ lokena saha vā yoginaḥ,
tatpratipanne yoginā yathārthatāpratiṣedhāt| ayamabhiprāyaḥ-sarvabhāvānāṃ sāṃvṛtaṃ pāramārthikaṃ
ceti rūpadvayamasti, tatra yat sāṃvṛtaṃ tadeva lokena pratīyate, yattu pāramārthikaṃ
tad yoginetyuktam| yathā māyākāranirmitahastyādirūpameva mantrādisāmarthyavibhramitalocano
janaḥ paśyati, māyā kārastu tatsvabhāvādi nijaṃ tatsvarūpam, evaṃ yogilokayorapi yathāyogaṃ
pratipattavyam||athāpi syāt-yadetat samastajanasādhāraṇamarthakriyākṣamaṃ pratyakṣapramāṇapratītaṃ
vasturūpam, tat kathamapahrotuṃ śakyata iti parasya hṛdayamāśaṅkayāha pratyakṣamapītyādi-pratyakṣamapi
rūpādi prasiddhayā na pramāṇataḥ|yadapi ca pratyakṣamabhidhīyate
rūpādi| ādiśabdena śabdādi vedanādi gṛhyate| tadapi prasiddhayā rūḍhyā lokapravādena
na pramāṇataḥ| na pramāṇenādhigataṃ sat pratyakṣaṃ rūpādīti saṃbandhaḥ| sāṃvyavahārikapramāṇatvāt
pratyakṣādīnām, tadadhigataṃ sāṃvṛtameva rūpādi| na ca laukikapramāṇasamadhigamyaṃ
tāttvikaṃ rūpam, sarvajanānāṃ tattvaveditvaprasaṅgāt| yadāha-indriyairupalabdhaṃ yattattattvena
bhavedyadi|jātāstattvavido bālāstattvajñānena kiṃ tadā||iti|[catuḥ 3.18]tasmāt pratyakṣamapi
na pramāṇenādhigatam||rūpādi tattvaṃ pratyakṣamapi yadi na pramāṇādhigatam, kathaṃ
tatprasiddhiḥ ? prasiddhiścet kathaṃ mṛṣetyatrāha aśucyādiṣvityādi-aśucyādiṣu śucyādiprasiddhiriva
sā mṛṣā||6||yathā ca paramārthato'śucini strīkalevarādau tadāsaktiviparyastacetasāṃ
śucibuddhirupajāyate| ādiśabdādanityādau nityādibuddhirgṛhyate| sā ca atasmiṃstadgahānmṛṣā|
vitathagrāhiṇītyarthaḥ| tadvadiyaṃ rūpādāvapītyaviśeṣaḥ||yadi na pratyakṣapramāṇāt
tatsiddhiḥ, āgamāttarhi bhaviṣyati| tathā hi skandhadhātvāyatanādisvabhāvatayā bhagavatā
bhāvāḥ sūtre deśitāḥ, kṣaṇikādisvabhāvatayā ca| tatredamuktaṃ bhagavatā-sarvaṃ sarvamiti
brāhmaṇa yāvadeva pañca skandhāḥ, dvādaśāyatanāni, aṣṭādaśaḥ dhātavaḥ| iti|tathā-kṣaṇikāḥ
sarvasaṃskārā asthirāṇāṃ kutaḥ kriyā|bhūtiryaiṣāṃ kriyā saiva kārakaṃ saiva cocyate||iti||na
ca māyādisvabhāvānāṃ kṣaṇikākṣaṇikādidharmatāpratipādanamucitam, niḥsvabhāvānāṃ kasyacit
svabhāvasyābhāvāt| tatkathamamī na paramārthasanta ityatrāha lokāvatāraṇetyādi-lokāvatāraṇārthaṃ
ca bhāvā nāthena deśitāḥ|tattvataḥ kṣaṇikā naite saṃvṛtyā cedvirudhyate||7||lokānāṃ
bhāvābhiniveśināṃ skandhādideśanāvaineyānāṃ sattvānāmāpātataḥ śūnyatādeśanānadhikṛtānāṃ
śūnyatāyāmavatāraṇārthaṃ sukumāropakrameṇa pravartanāya| co hetau| yasmādbhāvāḥ skandhāyatanādilakṣaṇāḥ,
vastuto niḥsvabhāvatve'pi sarvadharmāṇām, nāthena narakādiduḥkhāt sattvān
paritrāyamāṇena abhyudayaniḥśreyasasukhaṃ prāpayatā sattvāśayādivedinā buddhena bhagavatā
deśitāḥ prakāśitāḥ, na tu paramārthataḥ| tasmānna sūtravirodhaḥ| taduktam-mametyahamiti proktaṃ
yathā kāryavaśājjinaiḥ|tathā kāryavaśātproktāḥ skandhāyatanadhātavaḥ||iti|[yuktiṣaṣṭikā]yadi
na paramārthato deśitāḥ, kathaṃ tarhi te kṣaṇikā ityāha-tattvataḥ kṣaṇikā naite iti|
tattvataḥ paramārthataḥ niḥsvabhāvatvāt kṣaṇikā api na bhavanti ete ime bhāvāḥ| kśaṇikādideśanā
vaineyānāṃ tatsvabhāvatāprakāśanāt| yadi na tattvataḥ kṣaṇikāḥ, kathaṃ tarhi deśanāyāmapi
kathitā iti manasi nidhāya [āha] saṃvṛtyā cet [iti]-yadi saṃvṛtyā kṣaṇikā abhidhīyanta
ityucyate, ityuttaramāśaṅkaya dūṣayati, tadā virudhyate, saṃvṛtyā kṣaṇikā na paramārthataḥ
iti virudhyate na saṃgacchate| akṣaṇikatayā pratīteḥ pratītivirodhaḥ, sāṃvyavahāribhirakṣaṇikatvapratīteḥ
na kṣaṇikatvaṃ sāṃvṛtaṃ rūpamiti yāvat||etat siddhāntavādī pariharati
na doṣo yogisaṃvṛtyeti-na doṣo yogisaṃvṛtyā lokātte tattvadarśinaḥ|anyathā lokabādhā syādaśucistrīnirūpaṇe||8||nāyaṃ
pratītivirodhalakṣaṇo doṣaḥ| kutaḥ ? yogināṃ pudgalanairātmyasamādhilābhināṃ
yā saṃvṛtirvyavahāraḥ, tayā kṣaṇikatayā pratīteḥ| ayamabhiprāyaḥ-yadi nāma
arvāgdarśanaiḥ kṣaṇikatvaṃ na pratīyate, tathāpi yogivyavahāragocaraḥ| yogivyavahāro'pi
saṃvṛtirūpatāṃ na jahāti, buddhiḥ saṃvṛtirūcyate [9.2] iti vacanāt| na ca pratītibādhitaṃ
bādhitameva, tathāvidhāyāḥ pratīterapramāṇatvāt||kutaḥ punaretat sāṃvṛtamapi kṣaṇikatvādi
yogina eva paśyanti nārvāgdarśina ityāha-lokātte tattvadarśina iti| lokādarvācīnadarśanāt
sakāśāt te yoginastattvadarśinaḥ atīndriyadarśinaḥ| hetupadametat| yasmāt tattvadarśinaste,
tasmāt kṣaṇikatvanairātmyādi lokāpratītamapi pratipadyante| ata eva na teṣāṃ lokapratītibādhā||avaśyaṃ
caitadaṅgīkartavyamityāha-anyathetyādi| anyathā yadi caivaṃ na svīkriyate,
tadā bhavadabhyupagate'pi lokabādhā syāt| kutra ? aśucistrīnirūpaṇe iti| aśucibhāvanāsamaye
aśucīti striyāḥ kāminyā nirūpaṇe vibhāvanāyāṃ lokabādhā syāt, lokapratītena virodho bhavet,
lokena śucisvabhāvatayā strīśarīrasyādhyavasānāt| tasmānna lokapratītena yogidarśanabādheti|
atra-yathopalabdhaṃ timirekṣaṇānamityādinā upacayahetutvena yojanīyam| iti nāgamādapi
bhāvānāṃ paramārthataḥ siddhirasti| tasmānmāyāsvapnādisvabhāvāḥ sarvadharmā iti niścitametat||syādetat-yadi
sarvavyāpinī māyopamasvabhāvatā, buddho'pi tarhi māyopamaḥ svapnopamaḥ
syāt| uktaṃ caitad bhagavatyām-evamukte subhūtistān devaputrānetadavocat-māyopamāste devaputrāḥ
sattvāḥ| svapnopamāste devaputrāḥ sattvāḥ| iti hi māyā ca sattvāśca advayametadadvaidhīkāram|
sarvadharmā api devaputrā māyopamāḥ svapnopamāḥ| strotaāpanno'pi māyopamaḥ svapnopamaḥ|
strotaāpattiphalamapi māyopamaṃ svapnopamam| evaṃ sakṛdāgāmyapi sakṛdāgāmiphalamapi|
anāgāmyapi anāgāmiphalamapi| arhannapi arhattvamapi māyopamaṃ svapnopamam| pratyekabuddho'pi
māyopamaḥ svapnopamaḥ| pratyekabuddhatvamapi māyopamaṃ svapnopamam| samyaksaṃbuddho'pi
māyopamaḥ svapnopamaḥ| samyaksaṃbuddhatvamapi māyopamaṃ svapnopamam| yāvat nirvāṇamapi
māyopamaṃ svapnopamam| sacennirvāṇādapi kaścid dharmo viśiṣṭataraḥ syāt, tamapyahaṃ māyopamaṃ
svapnopamaṃ vadāmi||evaṃ kathaṃ tatra satkārāpakārayoḥ puṇyapāpasamudbhava iti parasyābhiprāyamāśaṅkayannāha
māyopamādityādi-māyopamājjinātpuṇyaṃ sadbhāve'pi kathaṃ yathā|yadi
bhagavānapi māyopamasvabhāvaḥ, tadā māyopamānniḥsvabhāvājjinādbhagavataḥ puṇyaṃ sukṛtaṃ
pūjāsatkārapādavandanādibhiḥ kathaṃ yathā kathamiveti manyase ? upalakṣaṇaṃ caitat| pāpamapi
tadapakāre kathamiti draṣṭavyam| na hi māyākāranirmitapuruṣasatkārāpakārayoḥ puṇyapāpaprasūtiryukteti
parasyā bhiprāyaḥ | atra prāguktamevottaram| tathātra parameva paripṛcchati-sadbhāve'pi
kathaṃ yatheti| sadbhāve'pi paramārthasatyatve'pi bhagavataḥ kathamiva puṇyam
? kathaṃ yathetyubhayatrāpi yojanīyam| ayamabhiprāyaḥ-yathā kasyacit paramārthasato jināt
paramārthasat puṇyamupajāyate, tathā anyasya māyopamānmāyopamamevetyāvayorna kaścidviśeṣaḥ,
idaṃpratyayatāmātrasyobhayasādhāraṇatvāt| iti yadevottaraṃ bhavatām, tadevāsmākamapi,
nātiricyate kiṃcit| na ca yuktisiddhaṃ paramārthasad vastusvarūpaṃ kiṃcidastīti pratipāditam||bhavatu
nāma māyopamādapi jināt puṇyam| idaṃ tu kathaṃ samādhīyate ityāha yadi māyopama
ityādi-yadi māyopamaḥ sattvaḥ kiṃ punarjāyate mṛtaḥ||9||athavā anyathāvatāryate-yadi jino'pi
māyopamaḥ, kā vārtā tarhi sāṃsārikeṣu sattveṣu ? te'pi tatheti brūmaḥ| māyopamāste devaputrāḥ
sattvāḥ iti vacanāt| evaṃ sati mahān doṣaḥ prasajyate ityāha-yadītyādi| yadi māyopamo
māyāsvabhāvasamānadharmaḥ sattvaḥ prāṇī, tadā kiṃ punarjāyate mṛtaḥ ? kimiti praśne akṣamāyāṃ
vā| kiṃ punarjāyate utpadyate ? mṛto nikāyasabhāgatāyāścyutaḥ| kāraṇamatra vaktavyam,
naitadyuktamiti vā| nahi māyāpuruṣo vinaṣṭaḥ punarutpadyate| tasmāt paramārthasanto bhāvā
ityupagantavyam||naitadupagantavyamityāha yāvadityādi-yāvatpratyayasāmagrī tāvanmāyāpi
vartate|yāvatkālaṃ pratyayānāṃ kāraṇānāṃ mantrauṣadhādīnāṃ sāmagrī samudāyaḥ, samagrāṇi
kāraṇāni, tāvatkālaṃ māyāpi vartate, na arvāṅ nivartate, nāpi tataḥ paraṃ pravartate| evaṃ
yāvadavidyākarmatṛṣṇāsvabhāvā sāmagrī, tāvat sattvasaṃtānamāyāpi vartate, idaṃpratyayatāyattavṛttitvāt|
yadi na paramārthataḥ sattvo'sti, kathamāsaṃsāraṃ sattvasaṃtānaḥ pravartate,
na tu māyāvadaciraṃ nivartate ? uktamatra-yāvatpratyayasāmagrī tāvat pravartate, yasya tu
tathā nāsti, sa nānuvartate iti| api ca| na cirakālāvasthitiḥ samyaktvavyavasthānibandhanamityāha
dīrghasaṃtāna ityādi-dīrghasaṃtānamātreṇa kathaṃ sattvo'sti satyataḥ||10||dīrghaścirakālāvasthitaḥ
saṃtānaḥ pravāhaḥ, sa eva kevalastanmātraṃ tena| kathamiti pṛcchati-kena
prakāreṇa sattvo'sti vidyate ? satyataḥ paramārthataḥ| etāvāṃstu viśeṣaḥ-yasya hi dīrghakālāvasthitihetupratyayaviśeṣo'sti,
sa dīrghakālamanuvartate| yasya tu tathā nāsti, sa nānuvartate
iti| na tu tāvatā samyaṅyithyātvam| tasmānmāyāsvabhāvatve'pi na punarjanmāsaṃbhavaḥ||evaṃ
tarhi yathā māyāpuruṣavadhādau na prāṇātipātaḥ, tathā tadaparapuruṣavadhādāvapi na
syāt, abhinnasvabhāvatvāt, ityatrāha māyāpuruṣa ityādi-māyāpuruṣaghātādau cittābhāvānna
pāpakam|māyāpuruṣasya ghātādau māraṇādau| ādiśabdena tasya adattādi gṛhṇataḥ| samāne'pi niḥsvabhāvatve
cittasya vijñānasya māyāpuruṣasaṃtāne'bhāvāt asattvāt na pāpakaṃ na akuśalamutpadyate
prāṇātipātādi| pāpameva pāpakam| svārthe kanvidhānāt| tatrāpi māraṇābhiprāyeṇa prahāraṃ
dadato bhavatyeva aśubham, na tu prāṇātipātaḥ| māyāpuruṣādanyatra kathaṃ prāṇātipāta
iti cedāha cittamāyetyādi-cittamāyāsamete tu pāpapuṇyasamudbhavaḥ||11||cittameva māyā cittamāyā,
tayā samete yukte| māyāsvabhāvena cittena saṃbaddhe ityarthaḥ| tuśabdaḥ pūrvasmādviśeṣārthaḥ|
puṇyaṃ ca pāpaṃ ca puṇyapāpe, tayoḥ sukṛtaduṣkṛtayoḥ samudbhavaḥ samutpattiḥ|
upakārāpakārayoḥ iti sāmagrīviśeṣāt kāryaviśeṣaḥ| yathā satyapi gomayetarajanmanorvartikayorākārasāmye
kāraṇabhedāt svabhāvabhedaḥ| tathā ihāpi noktadoṣaprasaṅgaḥ||yaduktam-cittamāyeti,
tat paro vighaṭayannāha mantrādīnāmityādi-mantrādīnāmasāmarthyānna māyācittasaṃbhavaḥ|mantrādīnām,
ādiśabdādauṣadhādīnāṃ cittotpādaṃ prati asāmarthyādavyāpārāt na māyācittasaṃbhavaḥ
na māyāsvabhāvaṃ cittaṃ saṃbhavati| yathā paravyāmohanibandhanānāṃ māyākāraprayuktānāṃ
mantrādīnāṃ prabhāveṇa hastyādyākāranirvṛttiḥ, na tathā cittasyeti parasya bhāvaḥ| etat
pariharannāha sāpi nānāvidhetyādi-sāpi nānāvidhā māyā nānāpratyayasaṃbhavā|apiśabdo'vadhāraṇārtho
bhinnakramaśca| sā māyā nānāvidhaiva nānāprakāraiva| ata eva nānāpratyayasaṃbhavā
nānāpratyayāt anekaprakārakāraṇāt saṃbhava utpādo yasyāḥ sā tathoktā| ayamabhiprāyaḥ-yadi
māyā māyeti śabdasāmyamasti, tathāpi na tatkāraṇasyāpyabhedaḥ, māyāsvabhāvatve'pi kāryasya
nānāsvabhāvatvāt| na hi ekasmin kārye kiṃcit kāraṇaṃ dṛṣṭamiti kāryaśabdasāmyāt sarvatra
tadeva prakalpayituṃ yujyate, api tu kvacideva kasyacit sāmarthyam, śabdasāmye'pi svabhāvabhedāt|
etadevopadarśayannāha naikasyeti-naikasya sarvasāmarthyaṃ pratyayasyāsti kutracit||12||naikasya
kvacidupalabdhasāmarthyasya pratyayasya kāraṇasya hetoḥ sarvasāmarthyaṃ
sarvasmin kārye sāmarthyaṃ śaktirasti saṃbhavati| kvacidṛṣṭamiti kṛtvā kutraciditi kasmiṃścit
samaye deśe kāle vā dṛṣṭamiṣṭaṃ vā| tataśca kācinmāyā mantrādisāmarthyapratilabdhasvabhāvā,
kācit punaranādisaṃsārapravṛttamāhātmyā avidyādiprabhāvapravartitā| tasmānna sarvāsu
mantrādisāmarthyamiti| etat sarva lokavyavahārānugataṃ kalpanānirmitaṃ sāṃvṛtaṃ vastutattvamupādaya
samutthitaṃ na tu paramārthataḥ| paramārthadaśāyāṃ jananamaraṇotpādanirodhahetuphalabhāvābhāvādikalpanāyā
abhāvāt, prakṛtinirvṛtatvāt sarvadharmāṇāmiti||etadasahamānaḥ paraḥ
punaranyathā prasañjayannāha nirvṛta iti-nirvṛtaḥ paramārthena saṃvṛtyā yadi saṃsaret|nirvṛtaḥ
svabhāvaśūnyatvādutpādanirodharahitaḥ| paramārthena paramārthasatyataḥ prakṛtinirvāṇatayā
ādiśāntatvāt| yadi saṃvṛtyā saṃvṛtisatyena kālpanikatvena saṃsaret, jātijarāmaraṇayogī
bhavet, tadā ayaṃ mahān virodhaḥ syādityāha buddho'pi saṃsaredevamityādi-buddho'pi
saṃsaredevaṃ tataḥ kiṃ bodhicaryayā||13||evamabhyupagamyamāne buddho'pi sarvāvaraṇaprahāṇato
nirvṛto'pi saṃsaret janmādibhāg bhavet| yata evam, tataḥ tasmāt kāraṇāt kiṃ bodhicaryayā
? bodhaye buddhatvāya caryā karacaraṇaśiraḥpradānādyanekaduṣkaraśatalakṣaṇā, tayā kim ?
na kiṃcit prayojanam, uktakrameṇa vaiphalyāt| sā hi sarvasāṃsārikadharmanivṛttaye sarvaguṇasamuccayāśritabuddhatvaprāptaye
ca samāśrīyate, tathāpi na sāṃsārikadharmanivṛttiścet, kiṃ
tatsamāśrayeṇa saṃsādhitamiti bhāvaḥ||tat pratyuktameva yāvatpratyayasāmagrītyādinā, punarapi
vispaṣṭayannāha pratyayānāmityādi-pratyayānāmanucchede māyāpyucchidyate na hi|pratyayānāṃ
tu vicchedātsaṃvṛtyāpi na saṃbhavaḥ||14||pratyayānāṃ kāraṇānām| anucchede avināśe| hiryasmāt|
māyāpi na kevalaṃ saṃsāra iti samuccaye apiśabdaḥ| naivocchidyate na nivartate|
pratyayānāṃ kāraṇānāṃ tu vicchedāt nivṛtteḥ, saṃvṛttyāpi kālpanikavyavahāreṇāpi na saṃbhavo
na saṃsaraṇam| pratyayānāṃ samucchedaḥ punastattvābhyāsādavidyādinirodhakrameṇa veditavyaḥ|
tadyathoktamāryaśālistambasūtre-evamukte maitreyo bodhisattvo mahāsattva āyuṣmantaṃ śāriputrametadavocat-yaduktaṃ
bhagavatā dharmasvāminā sarvajñena-yo bhikṣavaḥ pratītyasamutpādaṃ
paśyati, sa dharma paśyati| yo dharmaṃ paśyati, sa buddhaṃ paśyati| tatra katamaḥ pratītyasamutpādo
nāma ? yadidam-avidyāpratyayāḥ saṃskārāḥ| saṃskārapratyayaṃ vijñānam| vijñānapratyayaṃ
nāmarūpam| nāmarūpapratyayaṃ ṣaḍāyatanam| ṣaḍāyatanapratyayaḥ sparśaḥ| sparśapratyayā
vedanā| vedanāpratyayā tṛṣṇā| tṛṣṇāpratyayamupādānam| upādānapratyayo bhavaḥ| bhavapratyayā
jātiḥ| jātipratyayā jarāmaraṇaśokaparidevaduḥkhadaurmanasyopāyāsāḥ| evamasya kevalasya
mahato duḥkhaskandhasya samudayo bhavati| tatra avidyānirodhāt saṃskārā nirudhyante|
peyālaṃ| evamasya kevalasya mahato duḥkhaskandhasya nirodho bhavati| ayamucyate pratītyasamutpādaḥ|
peyālaṃ| ya imaṃ pratītyasamutpādaṃ satatasamitaṃ nirjīvaṃ yathāvadaviparītamajātamabhūtamasaṃskṛtamapratighamanālambanaṃ
śivamabhayamahāryamavyupaśamasvabhāvaṃ paśyati,
sa dharmaṃ paśyati| yastu evaṃ satatasamitaṃ yāvadavyupaśamasvabhāvaṃ dharmaṃ paśyati, so'nuttaraṃ
dharmaśarīraṃ buddhaṃ paśyati| peyālaṃ| tatra avidyā katamā ? eteṣāmeva ṣaṇṇāṃ
dhātūnāṃ yā ekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā sukhasaṃjñā ātmasaṃjñā
sattvasaṃjñā jīvasaṃjñā jantusaṃjñā manujasaṃjñā mānavasaṃjñā ahaṃkāramamakārasaṃjñā|
evamādi vividhamajñānam, iyamucyate'vidyā| evamavidyāyāṃ satyāṃ viṣayeṣu rāgadveṣamohāḥ
pravartante| tatra ye rāgadveṣamohā viṣayeṣu, amī avidyāpratyayāḥ saṃskārā iutyucyante| vastuprativijñaptirvijñānam|
catvāri mahābhūtāni copādāya rūpamaikadhyarūpam| vijñānasahajāścatvāro'rūpiṇa
upādānaskandhā nāma, tannāmarūpam | nāmarūpasaṃniśritāni indriyāṇi ṣaḍāyatanam|
trayāṇāṃ dharmāṇāṃ saṃnipātaḥ sparśaḥ| sparśānubhavo vedanā| vedanādhyavasānaṃ tṛṣṇā|
tṛṣṇāvaipulyamupādānam| upādānanirjātaṃ punarbhavajanakaṃ karma bhavaḥ| bhavahetukaḥ skandhaprādurbhāvo
jātiḥ| jātyabhinirvṛttānāṃ skandhānāṃ paripāko jarā| skandhavināśo maraṇam|
mriyamāṇasya saṃmūḍhasya sābhiṣvaṅgasya antardāhaḥ śokaḥ| śokotthalapanaṃ paridevaḥ| pañcavijñānasaṃprayuktamāghātānubhavanaṃ
duḥkham| duḥkhamanasikārasaṃprayuktaṃ mānasaṃ duḥkhaṃ
daurmanasyam| ye cānye evamādāya upakleśāḥ, ime upāyāsā ityucyante||tatra mahāndhakārārthena
avidyā| abhisaṃskārārthena saṃskārāḥ| viajñānanārthena vijñānam| mananārthena nāmarūpam|
āyadvārārthena ṣaḍāyatanam| sparśanārthena sparśaḥ| anubhavanārthena vedanā| paritarṣaṇārthena
tṛṣṇā| upādānārthena upādānam| punarbhavajananārthena bhavaḥ| skandhaprādurbhāvārthena
jātiḥ| skandhaparipākārthena jarā| vināśārthena maraṇam| śocanārthena śokaḥ| vacanaparidevanārthena
paridevaḥ| kāyasaṃpīḍanārthena duḥkham| cittasaṃpīḍanārthena daurmanasyam|
upakleśārthena upāyāsāḥ| iti vistaraḥ||evamupadarśitapratyayānāmanucchede saṃsāro'vikalaḥ
pravartate, dvādaśāṅgapratītyasamutpādasyaiva saṃsāratvāt| yadāhurācāryapādāḥ-yathākṣepaṃ
kramād dvṛddhaḥ saṃtānaḥ klreśakarmabhiḥ|paralokaṃ punaryātītyanādi bhavacakrakam||sa pratītyasamutpādo
dvādaśāṅgastrikāṇḍakaḥ|iti|[abhi. kośa. 3.19-20]pratyayānāṃ punarucchede sarvathaiva
saṃsaraṇaṃ na syāt, kāraṇavaikalyāt| tataśca 'buddho'pi saṃsaredevam' ityetanna prasajyate
iti||evaṃ tāvat sautrāntikādicodyamudasya yogācāravipratipattinirākaraṇāya tanmatena
dūṣaṇamudbhāvayannāha yadā na bhrāntirapītyādi-yadā na bhrāntirapyasti māyā kenopalabhyate||15||yadā
sarvaṃ jagat māyātmakatayā svabhāvaśūnyamupagataṃ madhyamakavādibhiḥ, māyāsvabhāvasaṃvṛtigrāhiṇī
buddhirapi bhavatāṃ nāsti bāhyavat, tadā māyā kenopalabhyate, kena
pratīyate tadgāhakavastusajjñānamantareṇa ? naiva kenacidityarthaḥ| yasya punaḥ svacittameva
paramārthasat bāhyarūpatayā bhrāntaṃ tathā pratibhāsate, na tasyāyaṃ doṣa iti bhāvaḥ||etannirākartumāha
yadā māyaivetyādi-yadā māyaiva te nāsti tadā kimupalabhyate|yadā māyaiva
grāhyatayā hastyādyākārapravṛtyā tava vijñānavādino nāsti, cittamātraṃ jagadabhyupagacchanto
bahirarthābhāvāt, tadā kimupalabhyate, tadā kimiha pratibhāsate ? bahirarthābhāvāddeśādivicchedena
pratibhāso na yukta ityarthaḥ| atra parasyābhiprāyamāśaṅkayannāha cittasyaiva
sa ityādi-cittasyaiva sa ākāro yadyapyanyo'sti tattvataḥ||16||uktamatra cittameva bahīrūpatayā
bhrāntaṃ hastyādyākāraṃ pratibhāsate iti| uktameva| kiṃ tu yadyapi cittasyaiva jñānasyaiva
sa iti deśādivicchedena grāhyatayā pratibhāsamāna ākāro nirbhāsaḥ, anya ityaparaḥ āntarād
grāhakāccittākārāt, asti vidyate, tattvato vastutaḥ||yadyapītyabhyupagamyoktam, tathāpi
naitat saṃgacchata ityāha cittameva yadā māyetyādi-cittameva yadā māyā tadā kiṃ kena dṛśyate|cittameva
vijñānameva vedakatayā svīkṛtam, yadā māyā nānyā, na hi vedakacittavyatiriktā
kācidanyā māyā nāma, tadātmatayā tasyāstathā pratibhāsopagamāt, tadā kiṃ kena dṛśyate,
kiṃ kena pratīyate ? darśanameva hi kevalamasti na dṛśyam| dṛśyamantareṇa darśanamapi na
syāt, dṛśyāpekṣatvāttasya| ato na kenacit kiṃcit dṛśyeta, iti āndhyamaśeṣasya jagataḥ prāptamiti
bhāvaḥ| nanu syādevaitat yadi jñānasya ātmasaṃvedanaṃ na syāt, yāvatā svasaṃvedanatayā
svarūpaṃ saṃvedayat tadabhinnaṃ māyādipratibhāsamapi vedayet| tathā ca sati na kācit
kṣatiḥ| iti vijñānavādino'bhiprāyamāśaṅkayāha-uktaṃ ca lokanāthena cittaṃ cittaṃ na paśyati|svabhāvaśūnyameva
sarva jagad yadā yuktitaḥ pratipāditam, tadā kaḥ kasya svabhāvo vastutaḥ
iti kasya kena vedanaṃ syāt ? uktaṃ ca bhagavatā-sarvadharmāḥ śūnyāḥ, śūnyatālakṣaṇaṃ cittam|
sarvadharmā viviktāḥ, viviktatālakṣaṇaṃ cittam| iti|kiṃ ca| uktaṃ ca kathitaṃ ca lokanāthena
lokānāṃ sarvasattvānāṃ nāthena śaraṇyena buddhena bhagavatā| kimuktam ? cittaṃ cittaṃ
na paśyatīti, cittaṃ svātmānaṃ na jānāti, satyapi vastutve svātmani kāritravirodhāt|
kathamiva ?na cchinatti yathātmānamasidhārā tathā manaḥ||17||yathā sutīkṣṇāpyasidhārā khaṅgadhārā
tadanyavadātmānaṃ svakāyaṃ na cchinatti na vighāṭayati, svātmani kriyāvirodhāt, tathā
manaḥ| asidhārāvaccittamapi svātmānaṃ na paśyatīti yojyam| tathā hi na tadevaikaṃ jñānaṃ
vedyavedakavedanātmasvabhāvatrayaṃ yuktam| ekasya niraṃśasya trisvabhāvatāyogāt| tatredamuktamāryaratnacūḍasūtre-sa
cittaṃ parigaveṣamāṇo nādhyātmaṃ cittaṃ samanupaśyati| na bahirdhā
cittaṃ samanupaśyati| na skadheṣu cittaṃ samanupaśyati| na dhātuṣu cittaṃ samanupaśyati|
nāyataneṣu cittaṃ samanupaśyati| sa cittamasamanupaśyaṃścittadhārāṃ paryeṣate-kutaścittasyotpattiriti|
ālambane sati cittamutpadyate| tat kimanyaccittamanyadālambanam, atha yadevālambanaṃ
tadeva cittam ? yadi tāvadanyadālambanamanyaccittam, tad dvicittatā bhaviṣyati|
atha yadevālambanaṃ tadeva cittam, tat kathaṃ cittaṃ cittaṃ paśyati ? na hi cittaṃ cittaṃ
samanupaśyati| tadyathā na tasyaiva asidhārayā saiva asiṃdhārā śakyate chettum, na tenaiva
aṅgulyagreṇa tadeva aṅgulyagraṃ spraṣṭuṃ śakyate, evameva tenaiva cittena tadeva cittaṃ
draṣṭumiti vistaraḥ||atra cittāmātravādinaḥ svātmani kriyāvirodhaṃ vighaṭayituṃ svapakṣaprasādhanāya
dṛṣṭāntamudbhāvayannāha ātmabhāvamityādi-ātmabhāvaṃ yathā dīpaḥ saṃprakāśayatīti
cet|ātmabhāvaṃ svasvarūpaṃ yathā dīpaḥ pradīpaḥ saṃprakāśayati dyotayati| yathā hi kila
andhakārāvṛtaghaṭādivastupratipattaye pradīpa upādīyate, na tathā pradīpaprakāśanāya pradīpāntaram,
api tu ghaṭādi prakāśayanneva ātmānamapi prakāśayati, tathā prakṛte'pi svasaṃvedane
veditavyam| na cāpi kvacidvirodho dṛṣṭa iti sarvatra yojanīyam| tasmāt pradīpavadavirodha
eveti cet, yadyevaṃ manyase, tadā naivaṃ vaktavyam| kuta ityāha naivetyādi-naiva prakāśyate
dīpo yasmānna tamasāvṛtaḥ||18||naiva prakāśyate ghaṭādivannaiva uddayotyate dīpaḥ,
yasmānna tamasāvṛtaḥ na andhakārapihitaḥ| vidyamānasyāvaraṇasya apanayanaṃ prakāśanam, tato
yuktaṃ ghaṭādīnāṃ prakāśanam, teṣāṃ prāg vidyamānatvāt| naivaṃ pradīpasya, tasya prāgavidyamānatvāt|
na ca avidyāmānasya prakāśanaṃ yuktam, asattvāt| tasmānnaiva prakāśyate dīpaḥ|
iti visadṛśatvānna pradīpadṛṣṭāntāt sādhyasiddhiḥ||syādetat-ātmabhāvamityādinā naitadabhidhīyate
yadātmānaṃ ghaṭavat tamasāvṛtaṃ prakāśayati dīpaḥ, api tu tatsvabhāvaṃ prati paranirapekṣatāmātramasyābhidhīyate|
etadevopadarśayannāha na hītyādi-na hi sphaṭikavannīlaṃ
nīlatve'nyamapekṣate|tathā kiṃcitparāpekṣamanapekṣaṃ ca dṛśyate||19||hiriti yasmāt| yathā
sphaṭikopalaḥ svayamanīlaḥ san, nīlatve nīlaguṇotpattinimittamanyamupādhiṃ nīlapatrādisaṃnidhimapekṣate,
tathā svayameva yadvastu nīlam, tadapi na nīlatve'nyamupādhimapekṣate| tathā
tena prakāreṇa kiṃcid ghaṭādikaṃ parāpekṣaṃ pradīpādyapekṣaṃ prakāśaṃ dṛśyate, kiṃcit punaḥ
pradīpādikamanapekṣaṃ ca svayaṃprakāśātmakaṃ dṛśyate upalabhyate| etāvanmātrameva vivakṣitam||evaṃ
vijñānavādinā upadarśite viśeṣe siddhāntavādī nīlameva tāvannīlatve paranirapekṣaṃ
dṛṣṭāntatvenopadarśitaṃ pratiṣedhayannāha anīlatva ityādi-anīlatve na tannīlaṃ nīlaheturyathekṣyate|nīlameva
hi ko nīlaṃ kuryādātmānamātmanā||20||ayamapi na sadṛśo dṛṣṭāntaḥ,
yato nīlamapi na nīlatve sphaṭikavannirapekṣam, tadbhāvaṃ prati svahetupratyayāpekṣatvāt|
kadā punaridamanapekṣaṃ syāt ? yadi tadanīlameva svahetorutpadyeta| punastadbhāve paranirapekṣaṃ
svayameva nīlamātmānaṃ kuryāt| na caitadasti| yataḥ anīlatve nīlaguṇarahitatve sati|
neti niṣedhayati| taditi nīlābhimataṃ vastu| nīlaṃ nīlaguṇayuktamātmānaṃ svarūpamātmanā
svayameva na kuryāt, na kartuṃ śaknoti, pūrvavat svasmin kriyāvirodhāt| tasmānna nīlasyāpi
parānapekṣatā nīlatvaṃ prati sphaṭikavat| tathā hi sphaṭikopalo'pi vastuto'vasthitarūpa
eva upādhisaṃnidhau na nīloparāgamanubhavati, api tu sarvasvopādānalakṣaṇāt| nīlopādhiviśeṣahakāriṇaśca
pūrvasvarasanirodhāt anya eva nīlaguṇoparaktaḥ sphaṭikopala utpadyate iti siddhāntaḥ|
tasmāt sādhāraṇamanayostadguṇaṃ prati hetupratyayādhīnatvam| iti prakṛte'pi sādhye
na kaścidviśeṣaḥ||nanu priyamidamanuṣṭhitaṃ priyeṇa yasmāt jaḍasvabhāvavyāvṛttātmatayā
svahetupratyayāt utpattireva jñānasya prakāśāntaranirapekṣasya ātmaprakāśatā svasaṃvedanamucyate|
etadeva tvayāpi nīlasvarūpaparāmarṣeṇa samarthitam| etāvanmātreṇa pradīpo'pi dṛṣṭāntīkṛtaḥ|
na punarasmābhiḥ karmakartṛkriyābhedena jñānasyātmaprakāśanamiṣyate| ekasya sataḥ
karmādisvabhāvatrayasyāyogāt| tanna kriyādibhedena dūṣaṇe'pi kiṃciddūṣitamasmākaṃ syāt,
svahetujanitasyātmaprakāśasyānupaghātāt| iti nātmasaṃvedane pratipāditadoṣaprasaṅgaḥ| taduktam-vijñānaṃ
jaḍarūpebhyo vyāvṛttamupajāyate|iyamevātmasaṃvittirasya yā jaḍarūpatā||kriyākārakabhedena
na svasaṃvittirasya tu|ekasyānaṃśarūpasya trairūpyānupapattitaḥ||iti|[tattvasaṃgraha-2000-1]atrocyate-kriyākārakabhedena
vyavahāraprasiddhaṃ śabdārthamadhigamya dūṣaṇamuktam,
svasaṃvedanaśabdasya tadarthābhidhāyakatvāt| yadi punardoṣabhayāllokaprasiddho'pi
śabdārthaḥ parityajyate, tadā lokata eva bādhā bhavato bhaviṣyati| itthamapi na paramārthataḥ
svasaṃvedanasiddhiḥ| tathā hi hetupratyayopajanitasya pratibimbasyeva niḥsvabhāvatvamuktam|
tathā ca sutarāṃ na svasaṃvedanaṃ jñānasya, tattvato nijasvabhāvābhāvāt| na ca svabhāvābhāve
gaganotpalasya ātmasaṃvedanamucitam| na cāpi jaḍasvabhāvatā madhyamakavādinaṃ prati
paramārthataḥ kasyacit siddhā, yena jaḍavyāvṛttamajaḍaṃ svasaṃvedanaṃ syat| tasmādanyāneva
vastuvādinaḥ prati yuktametadvaktum| tato niḥsvabhāvatayā na kathaṃcidapi svasaṃvedanasiddhiḥ|
etat punaḥ paścāt smṛtyupasthānopadarśanaprastāve [9.24] vistareṇopadarśayiṣyāmaḥ||sāṃprataṃ
pradīpasya svayaṃprakāśatāmabhyupagamya buddheḥ svasaṃvedanamayuktamiti pratipādayannāha
dīpa ityādi-dīpaḥ prakāśata iti jñātvā jñānena kathyate|buddhiḥ prakāśata iti
jñātvedaṃ kena kathyate||22||bhavatu vā pradīpasya prakāśātmatā, tathāpi na buddhisaṃvedanasādhanaṃ
prati sadṛśo dṛṣṭānta iti samudāyārthaḥ| dīpaḥ prakāśata iti ābhāsate prakāśāntaranirapekṣaḥ
svayameva, iti jñātvā pratītya jñānena buddhyā kathyate pratipādyate, pradīpasya
jñānaviṣayatvāt| buddhirjñānaṃ prakāśate iti yaducyate, tat punaḥ kena jñānena jñātvā
kathyate iti paraṃ pṛcchati| na cātra kiṃcid buddhipratipattinibandhanamastīti asaṃbhāvanāṃ
prakāśayati| na tāvat pūrvajñānena tatpratipattiḥ, tatkālamanutpattestasyāsattvāt| nāpi
paścātkālabhāvinā tadānīṃ kṣaṇikatayā grāhyasyātītatvāt| na ca tatsamānakālabhāvinā tena
tasyānupakārāt| na ca anupakārakasya viṣayabhāvaḥ, nākāraṇaṃ viṣayaḥ iti vacanāt| nāpi svayam,
tatraiva vipratipatteḥ| tat kathaṃ tatpratītiriti na vidmaḥ||itthaṃ sarvathā buddherapratipattau
tatsaṃvedanamatīva ayuktamityāha prakāśā vetyādi-prakāśā vāprakāśā vā yadā dṛṣṭā
na kenacit|vandhyāduhitṛlīleva kathyamānāpi sā mudhā||23||prakāśā vā prakāśātmikā dīpavat|
aprakāśā vā aprakāśātmikā ghaṭādivat| parasparasamuccaye vāśabdadvayam| buddhiḥ yadā dṛṣṭā
na kenacit, na pratipannā kenacit pratipantrā svayaṃrūpeṇa vā| yadeti padaṃ tadetyākarṣati|
tadā vandhyāyā aprasavadharmiṇyāḥ striyā duhitā putrī, tasyā līlā vilāso lalitaṃ tadvat|
kathyamānāpi ākhyāyamānāpi sā mudhā| seti buddhiḥ| mudheti niṣphalā| vandhyāduhituravidyamānatayā
pratipannatvāt tallīlā sutarāmapratipannetyabhiprāyaḥ| athavā| anutpannāniruddhasvabhāvatayā
vandhyāduhitṛsthānīyā buddhiḥ| apratītatatsvabhāvatayā tallīlāvat svasaṃvittiḥ|
tadapratīteḥ tasyā api apratītiriti kathyamānāpi yuktirahitena vacanamātreṇa sā svasaṃvittirmudhāḥ,
anupādeyatvānniṣprayojanā||syādevam-yuktiśūnyaṃ vacanamātrametat| yataḥ iyamatra
yuktirastītyāha yadi nāstītyādi-yadi nāsti svasaṃvittirvijñānaṃ smaryate katham|yadi
svasaṃvedanaṃ vijñānasya nāsti na vidyate, tadā vijñānaṃ smaryate katham ? vijñānasya svasaṃvedanābhāvāduttarakālaṃ
smaraṇaṃ na syāt| na hi ananubhūtasmaraṇaṃ yuktam, atiprasaṅgāt|
tasmādanubhavaphalasya smaraṇasya uttarakālaṃ darśanāt jñānasaṃvedanamastītyanumīyate
iti| naitat sādhanaṃ sādhīyaḥ| yato yadi svasaṃvedanakāryatayā smaraṇaṃ niścitaṃ bhavet, bhaved
vahveryathā dhūmaḥ svasaṃvedanasya kāraṇaṃ smṛtiḥ| na ca asiddhe svasaṃvedane pramāṇataḥ,
smaraṇasya tatkāryatāgrahaṇamasti| sarvathā ubhayapratipattināntarīyakatvāt kāryakāraṇabhāvapratipatteḥ|
na ca cakṣurāderiva vijñānam, adarśane'pi smaraṇaṃ tatkāryaṃ setsyati,
cakṣuṣo hi vyatireke nīlādijñānābhāvato [vyatirekadvāreṇa] tatkāryamanumīyate| smṛtistu
jñānasaṃvedanamantareṇāpi bhavatīti pratipādayiṣyāmaḥ, iti svasaṃvedanakāryatāni ścayamantareṇa
smaraṇasya tadvinābhāvānna saṃvedanasiddhiḥ| ataḥ smaraṇamapi jñānatvāt kathaṃ siddhamiti
vaktavyam| na ca svayamasiddhaṃ liṅgaṃ jñāpakamanyasya| na ca smaraṇaṃ svasaṃvedanasya
pratyakṣatayā grāhakam, tasya tasmādanyatvāt| na ca jñānasya jñānāntaraviṣayatvam, bahirarthavat
saṃbandhāsiddhayādidoṣaprasaṅgāt| anyatvāviśeṣāt saṃtānāntarabhāvināpi smaraṇena
tasya grahaṇaṃ syāt| atha tena pūrvamananubhūtatvānna smaryata iti cet, ekasaṃtatipatitenāpi
na pūrvamanubhūtamiti samānaḥ prasaṅgaḥ||kāryakāraṇabhāvo'pi na tasya niyāmako yujyate,
kāryakāraṇabhāvasyaiva paramārthato'bhāvāt, satyapi tasmin sarvajñānānāṃ svapratipattiniṣṭhatayā
tadgahaṇasyāśakyatvāt| yathāvyavahāramabhyupagame kālpanikatvam, kālpanikatve ca
sarvavyavahārāṇāṃ kalpanānirmitatvāt sāṃvṛtatvamiti sādhitaṃ naḥ sādhyam| iti na smṛteḥ svasaṃvedanasiddhiḥ||bhavato'pi
kathaṃ tarhi svasaṃvedanābhāve smṛtirityāha anyānubhūta ityādi-anyānubhūte
saṃbandhāt smṛtirākhuviṣaṃ yathā||24||jñānādanyasmin grāhye vastuni viṣaye'nubhūte
sati jñāne smṛtiḥ smaraṇamupajāyate| nanu anyasminnanubhūte anyatra smaraṇe atiprasaṅgaḥ
syādityāha-saṃbandhāditi| viṣaye'nubhūte tadvijñānasmaraṇaṃ saṃbandhādbhavati| vijñānaṃ
hi tadgāhakatayā tatsaṃbaddham, ato vijñānaṃ smaryate, nānyat| satyapi saṃbandhe anyasminnanubhūte
anyasya smaraṇe viplutaṃ smaraṇaṃ syāditi cenna, pūrvamanubhūto viṣayaḥ uttarakālamanusmaryamāṇaḥ
sa evānubhavaviśiṣṭo'nusmaryate| tadviśiṣṭasya tasya grahaṇāt| jñānameva
ca viṣayānubhavo nānya iti viṣayānubhavasmaraṇāttatsaṃbaddhatayā jñāne smaraṇamabhidhīyate,
na tu viṣayarahitaṃ jñānamapi kevalamanusmaryate ityadoṣaḥ||nanu kathamiva jñānasaṃvedanāhitasmṛtivāsanābījamantareṇa
smṛtiruttarakālaṃ syādityāhaākhuviṣaṃ yatheti| ākhuviṣaṃ
mūṣikaviṣaṃ yathā saṃbandhāt kālāntareṇa jāyate, tathā smṛtirapītyarthaḥ| tathā hi mūṣikaviṣamekasmin
kṣaṇe śarīrasaṃkrāntaṃ punaḥ kālāntareṇa meghastanitamadhigamya vināpi svasaṃvedanāhitasmṛtivāsanābījamidaṃpratyayatāmātrāyatavṛttitvāt
anyasmin kṣaṇe vikṛtimupayāti,
tathā prakṛte'pi na duṣyatīti bhāvaḥ||punarapi vijñānavādī jñānasaṃvedanasiddhaye prakārāntaramupadarśayitumāha
pratyayāntareti-pratyayāntarayuktasya darśanātsvaṃ prakāśate|pratyayāntaraṃ
kāraṇāntaram [kālāntaram ?]| īkṣaṇikādividyā paracittādijñānābhijñā ca tābhyāṃ yuktasya
tatsāmagrīsaṃbaddhasya cittasya darśanāt pratibhāsanāt vijñānasya khaṃ prakāśate svarūpaṃ
pratibhāsate| saṃvedanamastīti yāvat| yadi hi tat sarvadā parokṣarūpaṃ kathaṃ kadācit
sāmagrīviśeṣādupalabhyeta, tato yathā sāmagrīviśeṣāt paracittamupalabhyate, tathā samanantarālambanādipratyayāt
svacittamapyupalabhyate iti bhāvaḥ| etadapi na jñānasaṃvedanasāmarthyamityāha
siddhāñjanetyādi-siddhāñjanavidherdṛṣṭo ghaṭo naivāñjanaṃ bhavet||25||siddhaṃ
ca tadañjanaṃ ca, siddhasya vā añjanam, tasya vidhiḥ vidhānaṃ prayogaḥ, tasmād dṛṣṭaḥ pratītaḥ
ghaṭo nidhānādi vā naiva añjanaṃ bhavati| na ca ghaṭādirañjanameva syāt| na yad yasmātpratīyate
tadeva tadbhavati| evamīkṣaṇikādividyāsahakāriṇā jñānena paracittaṃ ca ghaṭādivad
dṛṣṭamiti naitāvatā tatsaṃvedanaṃ siddhaṃ syāt| tasmānnaitadapi sādhyopayogi sādhanam|
nanu yadi jñānamaviditasvarūpaṃ syāt, arthasyāpi pratītirna syāt| avyaktavyaktikatvād jñānasya,
na hi arthasya vyaktiḥ| tadapratītau kathamarthasya pratītiḥ ? tathā hi svasaṃvedanasya
pratiṣedhāt, anyena anyasya grahaṇāyogācca, tadgahaṇābhyupagame ca uttarottarasya apratītasya
pratītaye jñānāntarānusaraṇena anavasthāprasaṅgācca na kathaṃcidapi arthasya pratītiriti|
tena yaduktam "anyānubhūte" ityādi, tadasaṃgatam, arthasyānubhavābhāvāt||sarvaścāyaṃ
dṛṣṭādivyavahāro loke na syādityāha yathā dṛṣṭamityādi| yaducyate dṛṣṭādivyavahāro na
syāditi, sa kiṃ paramārthato na syāt, saṃvṛtyā vā ? tatra yadi paramārthato na syādityucyate,
tadā priyamidamasmākam| na hi sāṃvṛtasya paramārthacintāyāmavatāro'sti| atha lokaprasiddhiḥ,
tadā-yathā dṛṣṭaṃ śrutaṃ jñātaṃ naiveha pratiṣidhyate|iti| yathā dṛṣṭamiti cakṣurādivijñānena
pratyakṣeṇa pratipannam| śrutamiti parapudgalādāgamācca| jñātamiti trirūpaliṅgajādanumānānniścitam|
tadetadiha sarvaṃ vyavahāramāśritya naiva pratiṣidhyate, naiva vāryate|
yad yathā lokataḥ pratīyate, tat tathaiva avicāritasvarūpamabhyupagamyate lokaprasiddhitaḥ,
na tu punaḥ paramārthataḥ| tena jñānasaṃvedanābhāvādarthānadhigamādayo'pi doṣāḥ paramārthapakṣavādina
iha nāvataranti| yadi tat tathaivābhyupagamyate, kiṃ nāma tarhi pratiṣidhyate
ityāha satyata ityādi-satyataḥ kalpanā tvatra duḥkhaheturnivāryate||26||satyataḥ paramārthataḥ|
kalpanā āropaḥ| tuśabdaḥ punararthe| sā punaratra vicāre siddhānte vā| nivāryate
pratiṣidhyate| kutaḥ ? duḥkhaheturiti| hetupadametat| duḥkhasya hetuḥ kāraṇaṃ yasmāt, tasmādityarthaḥ|
upādānaskandhānāṃ sadasadādikalpanāhitapravṛttihetuta eva ca saṃsāraḥ| saṃsāraśca
duḥkhasvabhāvaḥ|duḥkhaṃ samudayo loko dṛṣṭisthānaṃ bhavaśca te|[abhi. kośa-1.8]iti
vacanāt| iti satyataḥ kalpanā duḥkhaheturbhavati| tasmādasatsamāropakalpanābhiniveśapratiṣedhamātramatrābhipretam,
na tu vāstavaṃ kiṃcit pratiṣidhyate iti| tadevaṃ svasaṃvedanaṃ jñānasya
na kathaṃcidacidapi yujyate| taduktam-na bodhyabodhakākāraṃ cittaṃ dṛṣṭaṃ tathāgataiḥ|yatra
boddhā ca bodhyaṃ ca tatra bodhirna vidyate||iti|yattu kvacid bhagavatā cittamātratāstitvamuktam,
tat skandhāyatanādivanneyārthatayeti kathayiṣyate||idānīṃ prāsaṅgikaṃ parisamāpya
prakṛte yojayannāha cittādanyetyādi-cittādanyā na māyā cennāpyananyeti kalpyate|vastu
cetsā kathaṃ nānyānanyā cennāsti vastutaḥ||27||tarhi cittādanyā māyā syāt, ananyā vā
syāt, ubhayasvabhāvā vā, anubhayasvabhāvā vā, iti catvāro vikalpāḥ| tatra na tāvat prathamapakṣaḥ,
cittādanyābhyupagame'pi cittamātraṃ jagadicchataḥ siddhāntavirodhaḥ syāt| dvitīyapakṣe
tu "yadā māyaiva te nāsti" [9.6] ityādinā pratipādita eva doṣaḥ| tṛtīyastu prakāro na
saṃgacchate, parasparaviruddhayorekatrābhāvāt| atha caturthī kalpanā, sāpi na saṃgacchate|
tāmupādāyocyatecittādanyā na māyā ityanyatvapratiṣedhaḥ| ananyā tarhi, nāpyananyeti tattvasyāpi
pratiṣedhaḥ, iti ubhayapakṣapātaścedyadi kalpyate vyavasthāpyate, so'pi na yuktaḥ,
anyonyaparihāravatorekapratiṣedhasya aparavidhināntarīyakatvāt tayorekatrābhāvāt caturthī
kalpanā sāpi na saṃghaṭate|| api ca | vastu cediti| yadi sā māyā vastusatī kathaṃ nānyā
cittādvayatiriktā na bhavati ? atha ananyā cet, yadi cittameva māyā, tadā nāsti vastutaḥ,
na vidyate paramārthataḥ, tasyāstatsvabhāvatvāt cittameva kevalam ityetat tadevāyātam| yaduktam-yadā
māyaiva te nāsti tadā kimupalabhyate|iti||adhunā prakṛtaṃ prasādhya upasaṃharannāha
asatyapītyādi-asatyapi yathā māyā dṛśyā draṣṭṛ tathā manaḥ|asatī upalabhyamānā māyā hastyādivadvastuto'satsvabhāvā|
tādṛśyapi dṛśyā darśanaviṣayā yathā māyā, draṣṭu tathā manaḥ|
saiva asatī māyā dṛśyā dṛṣṭāntaḥ, tathā manaḥ paramārthato'satsvabhāvamapi darśanasamarthaṃ
bhaviṣyati| tena "yadā na bhrāntirapyasti" [9.15] ityādi yaduktaṃ pareṇa tat prasādhya
upasaṃhāreṇa darśitam| punarapi prakārāntareṇa paramārthasadvijñānasādhanāya paropakramamabhisaṃdhāya
āha vastvāśrayaścetyādi-vastvāśrayaścetsaṃsāraḥ so'nyathākāśavadbhavet||28||tathāhi-saṃkleśo
vyavadānaṃ ca heyopādeyatayā dvayamidaṃ yathāvat pratipattavyam| tatra rāgādimalāvṛtaṃ
cittaṃ saṃkliṣṭamityucyate| te ca abhūtasamāropabalotpannatvādāgantukāścittāśritāḥ
pravartante| tatprabhūtakarmajanmaparaṃparopanibandhaḥ saṃsāraḥ prajāyate| tadeva cittaṃ
paramārthataḥ prakṛtiprabhāsvaramanāgantukamabhūtaparikalpasamutthagrāhyagrāhakādidvayasamāropābhi-niveśavāsanāśūnyamadvayasvabhāvamāgantukadoṣavinirmuktamāśrayaparāvṛttervyavadānamityucyate|
tadevaṃ saṃkleśavyavadānayorvastusamudbhūtacittamantareṇa vyavasthāpanaṃ
na ghaṭate iti manyante, saṃsāranirvāṇayościttadharmatvāt| cittameva saṃkliśyate, cittameva
vyavadāyate iti vacanāt| tadeva paramataṃ nirūpayati-vastveva vastusadbhūtacittameva āśrayaḥ
asyeti vastvāśrayaḥ| cet yadi saṃsāro vyavasthāpyate, tadā saṃsāro'nyathā bhavet, cittādanyaḥ
syāt, vastuno'nyatve avastu syāt, cittasyaiva ca vastutvāt| kathamiva ? ākāśavat
gaganamiva| ya eṣa cittāśrayaḥ saṃsāro'bhidhīyate, sa kiṃ vastu avastu vā ? vastvapi cittaṃ
tadanyadvā ? tatra yadi vastu cittameva, tadā na cittādanyaḥ saṃsārastadāśryaḥ, cittameva
saḥ| cittaṃ ca prakṛtiprabhāsvaratayā vyavadānasvabhāvatvānna praheyam| atha cittādanyaḥ,
tadā cittavyatiriktasya anyasyābhyupagamāt siddhāntakṣatiḥ| atha avastu, tadā saṃsāro nāma
na kiṃcidasti, kharaviṣāṇavat| ata evāha ākāśavat iti| yathā ākāśaṃ prajñaptisanmātramasat,
na kvacidarthakriyāyāṃ samartham, tathā saṃsāro bhavataḥ syāt| athavā| ākāśavaditi niḥsvabhāvatvādasmatsiddhāntānupraveśaḥ||syādetat-yadi
nāma avastu, tathāpi vastusadbhūtacittasamāśritatvāt
tasya arthakriyāsāmarthyaṃ bhaviṣyatītyāha vastvāśrayeṇetyādi-vastvāśrayeṇābhāvasya
kriyāvattvaṃ kathaṃ bhavet|na asadrūpasya kaścidāśrayo bhavitumarhati, āśrayāśrayibhāvasya
kāryakāraṇarūpatvāt| na ca abhāvaḥ kasyacit kāryam, anirvartyaviśeṣatvāt| bhavatu
nāma, tathāpi vastvāśrayeṇa vastusadbhūtacittasamāśrayeṇa abhāvasya asadātmakasya kriyāvattvam,
arthakriyākāritvaṃ kathaṃ bhavet ? na kadācidapi yujyate ityarthaḥ| anyathā tasya
bhāvasvabhāvatā syāt| śaktirhi bhāvalakṣaṇam| sarvaśaktiviraho'bhāvalakṣaṇamiti vacanāt|
kimidānīmiti vicāryamāṇamupasthitaṃ bhavata ityāha asatsahāyamityādi-asatsahāyamekaṃ hi cittamāpadyate
tava||29||asannevaḥ abhāvaḥ sahāyo'syeti asatsahāyam| hiravadhāraṇe| ekamadvitīyameva
cittamāpadyate tava cittaikaparamārthavādinaḥ||nanu uktameva-grāhyagrāhakādyākāravinirmuktamadvayalakṣaṇaṃ
cittam, iti cittaikatāpratipādane na kiṃcidaniṣṭamasmākam| tadayuktam|
saṃkleśasyāpi praheyatayā vastutvamuktam| tat kathaṃ cittamevaikaṃ vastu ? astu nāma,
tathāpi na bādhakānmuktirityāha grāhyamuktamityādi-grāhyamuktaṃ yadā cittaṃ tadā sarve
tathāgatāḥ|grāhyamityupalakṣaṇam| grāhakādimuktamapi veditavyam| athavā grāhyādhīnaṃ grāhakatvamiti
tadabhāvād grāhakābhāvaḥ| grāhakābhāve ca tadupakalpitasya abhilāpyasyābhāvāt abhilāpasyābhāva
ityupadarśayituṃ grāhyamuktamityuktam| grāhyādyākāraviviktamadvayasvabhāvaṃ
yadā sarvasya jagataścittam, tadā tasya cittasya sarvasattvasaṃtānāntargatatvāt sarvasaṃsāriṇaḥ
sattvāḥtathāgatā buddhā bhagavantaḥ prāpnuvanti| na kaścit pṛthagjanaḥ syāt| tataśca
saṃkleśaprahāṇāryamārgabhāvanāvaiyarthyaprasaṅgaḥ| na caivam| tasmāt satyapi grāhyagrāhakavaidhurye
bhāvābhiniveśasya tadavasthatvānna sarvathā saṃkleśaprahāṇamityabhisaṃdhāyāha
evaṃ cetyādi-evaṃ ca ko guṇo labdhaścittamātre'pi kalpite||30||evaṃ ceti nipātasamudāyaḥ
evaṃ satītyasminnarthe| apyarthe cakāraḥ| evamapi svīkṛte ko guṇo labdhaḥ ? naiva kaścit|
cittamātre'pi vijñaptimātratāyāmapi kalpitāyāṃ kalpanayā samāropite, advayatattvaparijñānānvaye'pi
sarvasattvasaṃtāne rāgādīnāṃ paryavasthānāt||nanu etatsamānaṃ niḥsvabhāvavādino bhavato'pīti
samānadūṣaṇatāmāpādayannāha māyopamatve'pītyādi-māyopamatve'pi jñāte kathaṃ kleśo
nivartate|māyopamatve māyāsvabhāvatve'pi jagato jñāte kathaṃ kleśo nivartate, kathaṃ rāgādigaṇaḥ
prahīyate iti pṛcchati| kimatra prahāṇānupapattikāraṇaṃ yat pṛcchasītyāha yadā
māyetyādi-yadā māyāstriyāṃ rāgastatkarturapi jāyate||31||idamatra prahāṇānupapattibījaṃ dṛśyate-yadā
māyāstriyāṃ māyākāravinirmitāyāmabalāyāṃ rāgaḥ saṃraktacittatā jāyate utpadyate|
kasya jāyate ? tatkarturapi| na kevalaṃ yadvayāmohanāya sā vinirmitā, teṣāmeva jāyate, kiṃ
tu tasyā māyāstriyāḥ kartuḥ nirmāturapi jāyate iti apiśabdārthaḥ| yadā hi paracittavibhramasaṃpādanārthaṃ
mantrauṣadhisāmarthyavinirmitāṃ sarvāṅgapratyaṅgāvayavalakṣaṇaparipūrṇāmabhinavayauvanaśobhāsaṃpatsamāpannāṃ
prasannamanoharavarṇāṃ lāvaṇyātiśayaśālinīm atīva tadākāranirmāṇapravīṇaḥ
kaścinmāyākāro janapadakalyāṇīṃ striyamupadarśayati, tadā na tāvat tadanye
tāmabhisamīkṣya manmathaśaraprahārāntaravyathitacetaso jāyante, api tu yo'pi sa tasyāḥ
kamanīyakāntisaṃpadaḥ kāmakalākauśalotkaṇṭhitamūrterabhinirmātā, mayā svayameva caiṣā
viraciteti tatsvabhāvavicakṣaṇaḥ, so'pi kāmakalayā paramadaśāmāsādayan na kathaṃcidapi cetaḥ
saṃdhārayitumalam, tat kathaṃ māyopamatve'pi niścite saṃsārasaṃtaticchedaḥ syāt ?etat parijihīrṣannāha
aprahīṇā hi tadityādi-aprahīṇā hi tatkarturjñeyasaṃkleśavāsanā|taddṛṣṭikāle
tasyāto durbalā śūnyavāsanā||32||hiryasmādarthe| naitaddūṣaṇamasmākamāsajjate| yasmādaprahīṇā
anivṛttā| tatkartuḥ māyāstrīnirmātuḥ| kimaprahīṇā ? jñeyasaṃkleśavāsanā jñeyasaṃkleśaḥ
sasvabhāvatāsamāropādāsaṅgādiḥ, vastutāsamāropo vā| jñeyāvaraṇaṃ yāvat| tasya vāsanā anādisaṃsārajanmaparaṃparābhyastamithyāvikalpajanitatadvījabhūtacittasaṃtatisaṃskārādhānam,
tasyā aprahīṇatvāt| nanu etat samānaṃ vijñānavādino'pi pratividhānam| tasyāpi advayatattvasya
sattve'pi āgantukasaṃkleśavāsanāyā aprahīṇatvāt na sarve tathāgatā bhavanti| naitat samānam|
yasmādabhāvātmāno malāḥ kāryakalāvikalā nāvaraṇaṃ bhavitumarhanti, ityuktameva| asmākaṃ
tu niḥsvabhāvameva janyaṃ janakaṃ ceti na samānam| sā yasmādaprahīṇā, ato'smāt kāraṇāt
| taddṛṣṭikāle, tasyā jñeyasasvabhāvatāyā dṛṣṭiḥ upalabdhiḥ, tasyāḥ kāle| tasyā vā māyāstriyā
dṛṣṭikāle upalambhakāle| tasyeti aprahīṇasaṃkleśavāsanasya draṣṭuḥ| durbalā śūnyavāsaneti
śūnyasya śūnyatattvasya śūnyatāyā veti vigrahaḥ| chandonurodhād bhāvapratyayasya lopaṃ
kṛtvā śūnyeti nirdeśaḥ| vāsanā saṃskārādhānam, sa durbalā sāmarthyavikalā, āropitasya darśanāt|
atastadā bhāvavāsanā balavatī||kathaṃ tarhi sā nivartate ityāha śūnyatetyādi-śūnyatāvāsanādhānāddhīyate
bhāvavāsanā|śūnyatāyā māyāsvabhāvaniḥsvabhāvatāyā vāsanā tasya ādhānam
āvedhaḥ| abhyāsena dṛḍhīkaraṇamiti yāvat| tasmādvirūddhapratyayāt hīyate nivartate| vahnisaṃnidhānācchītasparśavat|
kim ? bhāvavāsanā anavarāgrasaṃsārābhyastavastusadrāhādhyavasānavāsanā|
tasyā bhūtārthatvāt, vastunijasvabhāvatvācca| itarasyā alīkatvāt āgantukatvācca|
nanu bhāvābhiniveśo vā śūnyatābhiniveśo vā iti nābhiniveśaṃ prati kaścidviśeṣaḥ, tasyāpi
kalpanāsvabhāvānatikramāt| yadāha-śūnyatā sarvadṛṣṭīnāṃ proktā niḥsaraṇaṃ budhaiḥ|yeṣāṃ
tu śūnyatā dṛṣṭistānasādhyān babhāṣire||iti|[ma. śā.-13.8]etat parihartumāha kiṃcinnāstītyādi-kiṃcinnāstīti
cābhyāsātsāpi paścātprahīyate||33||kiṃciditi bhāvo vā śūnyatā vā| nāsti
na vidyate| caśabdaḥ pūrvāpekṣayā samuccaye| ityevaṃ cābhyāsāt bhāvavāsanāprahāṇasya paścāt
sāpi śūnyavāsanāpi prahīyate nivartate| ayamabhiprāyaḥ-śūnyatāvedho hi bhāvābhiniveśasya
pratipakṣatvāt prahāṇopāyabhūtaḥ| adhigate ca upeye paścāt kolopamatvāt upāyasyāpi prahāṇamanuṣṭhīyate|
etadevāha-sarvasaṃkalpahānāya śūnyatāmṛtadeśanā|yaśca (yasya) tasyāmapi grāhastvayāsāvavasāditaḥ||iti||[catuḥ-2.21]syādetat-yadi
nāma kiṃcinnāstīti manasikārābhyāsād
bhavati śūnyatāvāsanāyāḥ prahāṇam, tathāpi tadabhyāsāt punarabhāvakalpanā pravartamānā nivartayitumaśakyā|
tataśca gaṇḍapraveśe'kṣitārānirgamo jāta iti tadavasthaṃ tava dauṣṭhayam,
ityatrāha yadā na labhyate ityādi-yadā na labhyate bhāvo yo nāstīti prakalpyate|tadā nirāśrayo'bhāvaḥ
kathaṃ tiṣṭhenmateḥ puraḥ||34||iyamapi [abhāvakalpanā] vicāreṇa nāvatiṣṭhate
iti| yo bhāvo nāstīti prakalpyate, yasya bhāvasya pratiṣedhaḥ kriyate, sa yadi vicāryamāṇo
niḥsvabhāvatayā na labhyate na prāpyate taimirikopalabdhakeśastabakavat| tadā nirāśraya
iti| yasyāsau parikalpito bhāvaḥ, tasya saṃbandhino'bhāvāt nirālambaḥ abhāvaḥ kalpanāvidarśitamūrtiḥ
kathaṃ tiṣṭhenmateḥ puraḥ, kathamasau vicāreṇa buddheragrataḥ pratibhāsate ? svayameva
bhāvaniḥsvabhāvatāyāṃ nivartate||athavā anyathāvatāryate-bhavatu nāma śūnyatābalādhānād
bhāvavāsanāvinivṛttiḥ| tatpratiṣedhābhāvādabhāvābhiniveśastu kena vāryate ityata āha-yadā
na labhyate ityādi| anyat sarvaṃ pūrvavat||ayamatra samudāyārthaḥ-sarvadharmaśūnyatā
hi bhāvābhiniveśaprahāṇāya upādīyate| sāpi śūnyatā śūnyatābhimukhīkaraṇāt paścāt prahīyate|
yāpi ca kathaṃcid bhāvakalpanā jāyate, sāpi samanantaravicāreṇa nivartate| ata eva etatsamastakalpanājālavinivartanāya
bhagavatyāṃ prajñāpāramitāyāṃ vistareṇa adhyātmaśūnyatādayo'ṣṭādaśa
śūnyatāḥ proktāḥ| na ca śūnyatā bhāvād vyatiriktā, bhāvasyaiva tatsvabhāvatvāt|
anyathā śūnyatāyā bhāvād vyatireke dharmāṇāṃ niḥsvabhāvatā na syāt| niḥsvabhāvatā tatsvabhāva
iti prasādhitaṃ prāk| etadapi prajñāpāramitāyāmuktam-punaraparaṃ subhūte bodhisattvo mahāsattvaḥ
prajñāpāramitāyāṃ caran sarvākārajñatāpratisaṃyuktairmanasikārairevaṃ pratyavekṣate-na
rūpaśūnyatayā rūpaṃ śūnyam, rūpameva śūnyam, śūnyataiva rūpam| na vedanāśūnyatayā
vedanā śūnyā, vedanaiva śūnyā, śūnyataiva vedanā| na saṃjñāśūnyatayā saṃjñā śūnyā, saṃjñaiva
śūnyā, śūnyataiva saṃjñā| na saṃskāraśūnyatayā saṃskārāḥ śūnyāḥ, saṃskārā eva śūnyāḥ, śūnyataiva
saṃskārāḥ| na vijñānaśūnyatayā vijñānaṃ śūnyam, vijñānameva śūnyam, śūnyataiva vijñānam||
iti vistaraḥ| uktaṃ ca-yaḥ pratītyasamutpādaḥ śūnyatā saiva te matā|bhāvaḥ svatantro
nāstīti siṃhanādastavātulaḥ||iti|[catuḥ-2.20]iti na śūnyatā dharmād vyatiriktā| tasmācchūnyatāyāmapi
nābhiniveśaḥ kartavyaḥ iti||evaṃ sarvavikalpapratyastamayāt samastāvaraṇanirmuktirupajāyate
ityupadarśayannāha yadā na bhāva ityādi-yadā na bhāvo nābhāvo mateḥ saṃtiṣṭhate
puraḥ|tadānyagatyabhāvena nirālambā praśāmyati||35||yadā na bhāvaḥ paramārthasatsvabhāvo
materbuddheḥ saṃtiṣṭhate puro'grataḥ, na abhāvaḥ, nāpi bhāvavirahitalakṣaṇo'bhāvaḥ
yadā mateḥ saṃtiṣṭhate puraḥ, tadā anyagatyabhāvena vidhipratiṣedhābhyāṃ gatyantarābhāvāt,
ubhayānubhayapakṣayoretaddūyavidhipratiṣedhātmakatvāt, ābhyāmavyatiriktatayā anayoḥ saṃgrahe
tāvapi saṃgṛhītāviti nirāśrayā, sadasatorālambanayorayogāt buddhiḥ praśāmyati upaśāmyati|
sarvavikalpopaśamānnirindhanavahnivat nirvṛtimupayātītyarthaḥ||kathaṃ tarhi sakalakalpanāvirahādanekakalpāsaṃkhyeyābhilaṣitaṃ
parārthasaṃpadupāyabhūtaṃ buddhatvamadhigamya parārthamabhisaṃpādayati
bhagavānityatrāha cintāmaṇiriti-cintāmaṇiḥ kalpataruryathecchāparipūraṇaḥ|vineyapraṇidhānābhyāṃ
jinabimbaṃ tathekṣyate||36||cintāmaṇiriti cintitaphaladātā ratnaviśeṣaḥ|
kalpataruriti kalpitaphaladātā vṛkṣaviśeṣaḥ| sa yathā vikalpamantareṇāpi lokānāṃ
yathābhavyamicchāyāḥ paripūraṇaḥ abhilāṣasya saṃpādakaḥ| jinabimbaṃ tathekṣyate iti saṃbandhaḥ|
caturmārajayājjino bhagavān, pāpakadharmajayādvā| jinasya buddhasya bhagavataḥ bimbaṃ
dvātriṃśatā mahāpuruṣalakṣaṇairvirājitaṃ śarīram| tathā tena prakāreṇa īkṣyate sarvakalpanābhāve'pi
parahitasukhasaṃpādanasamarthaṃ pratīyate| kathaṃ punaretadiṣṭamātreṇa bhaviṣyatītyāha-vineyapraṇidhānābhyāmiti|
vineyavaśāt ye buddhasya bhagavato vineyāḥ, tadupādhiphalaviśeṣapratilambhahetukuśalakarmaparipākāt,
tadvaśāt| praṇidhānavaśācca, yatpūrvaṃ bodhisattvāvasthāyāmanekaprakāraṃ
bhagavatā sattvārthasaṃpādanaṃ praṇihitaṃ tasyākṣepavaśāt, kulālacakrabhramaṇākṣepanyāyena
anābhogena pravartanāt sarvasattvahitasukhasaṃpādanamupapadyate|
yaduktam-yasyāṃ rātrau tathāgato'bhisaṃbuddho yasyāṃ ca parinirvṛtaḥ, atrāntare tathāgatena
ekamapyakṣaraṃ nodāhṛtam| tat kasya hetoḥ ? nityaṃ samāhito bhagavān| ye ca akṣarasvararutavaineyāḥ
sattvāḥ, te tathāgatamukhādūrṇākośāduṣṇīṣāt dhvaniṃ niścarantaṃ śṛṇvantītyādi|uktaṃ
ca-tasmin dhyānasamāpanne cintāratnavadāsthite|niścaranti yathākāmaṃ kuḍyādibhyo'pi
deśanāḥ||tābhirjijñāsitānarthān sarvān jānanti mānavāḥ|hitāni ca yathābhavyaṃ kṣipramāsādayanti
te||iti|[tattvasaṃgraha 3241-42]catuḥstave'pyuktam-nodāhṛtaṃ tvayā kiṃcidekamapyakṣaraṃ
vibho|kṛtsnaśca vaineyajano dharmavarṣeṇa tarpitaḥ||iti||[catuḥ-1.7]evamasādhāraṇaṃ
kāraṇamākhyāya punaranyathā hetvavasthāyā eva sa tādṛśaḥ prabhāvāti-śayaviśeṣo yadanābhogena
parārthasaṃpādanasamarthaphalamupajāyate iti vṛttadvayenopadarśayannāha yathā gāruḍika
ityādi-yathā gāruḍikaḥ stambhaṃ sādhayitvā vinaśyati|sa tasmiṃściranaṣṭe'pi viṣādīnupaśāmayet||37||yathā
gāruḍiko viṣatatvavit labdhamantrasāmarthyaḥ stambhaṃ kāṣṭhamayaṃ vā anyadvā
sādhayitvā mantreṇābhisaṃskṛtya mamābhāvādayameva sarvaviṣāpahāracaturo bhaviṣyatīti
vinaśyati, svayamuparatavyāpāro bhavati| sa stambhaḥ tenābhimantritaḥ tasmin gāruḍike ciranaṣṭe'pi
prabhūtakālamuparate'pi viṣādīnupaśāmayet, ādiśabdāt grahādivikāramapaharet| chāndasasamayaṃ
paripālayatā mito'pi upadhāyā ṇici hrasvo na kṛtaḥ| saṃjñāpūrvakasya vidheranityatvādvā||evaṃ
dṛṣṭāntamupapādya dārṣṭāntike yojayannāha bodhicaryeti-bodhicaryānurūpyeṇa
jinastambho'pi sādhitaḥ|karoti sarvakāryāṇi bodhisattve'pi nirvṛte||38||yathāśabdastathetyākarṣayati|
tathā bodhau bodhinimittaṃ buddhatvārthaṃ caryā [bodhicaryā] | bodhisattve'pi
nirvṛte iti, bodhiḥ buddhatvam, ekānekasvabhāvaviviktamanutpannāniruddhamanucchedamaśāśvataṃ
sarvaprapañcavinirmuktamākāśapratisamaṃ dharmakāyākhyaṃ paramārthatattvamucyate| etadeva
ca prajñāpāramitāśūnyatātathatābhūtakoṭidharmadhātvādiśabdena saṃvṛtimupādāya abhidhīyate|
idameva ca abhisaṃdhāyoktam-dharmato buddhā draṣṭavyā dharmakāyā hi nāyakāḥ|dharmatā
cāpyavijñeyā na sā śakyā vijānitum||iti|[vajracchedikā-26]uktaṃ ca-alakṣaṇamanutpādamasaṃskṛtamavāṅmayam|ākāśaṃ
bodhicittaṃ ca bodhiradvayalakṣaṇā||iti|tatra [bodhiḥ] sattvamabhiprāyo'syeti
bodhisattvaḥ| tasminnirvṛte'pi| apiśabdo bhinnakramaḥ| apratiṣṭhitanirvāṇatvena
paramāṃ śāntiṃ gate'pi| hetvavasthānivṛttau phalāvasthāprāptau cetyarthaḥ| iti ubhayathāpi
sarvathā kalpanāvirahe'pi sattvārthasaṃpādanamavikalamupadarśitaṃ bhavati||syādetat-yadi
bhagavānuparatasakalavikalpālambanatayā nivṛttasarvacittacaittavyāpāraḥ, kathaṃ tarhi tathāgatapūjā
mahāphalā varṇyate ityāśaṅkayannāha acittake ityādi-acittake kṛtā pūjā kathaṃ phalavatī
bhavet|saṃvṛticittavivikte bhagavati kṛtā upahṛtā pūjā kārāviśeṣaḥ kathaṃ phalavatī
bhavet, saphalā syāt ? tatra asatyupabhoktari dāyakadānapatīnāṃ kathaṃ puṇyaṃ bhavet ? atrottaramāha
tulyaivetyādi-tulyaiva paṭhyate yasmāttiṣṭhato nirvṛtasya ca||39||tulyaiva samaiva|
paṭhyate āgame pratipādyate| yasmāt tiṣṭhato nirvṛtasya ca tasmāt phalavatī bhavediti
yojanīyam| tiṣṭhato'parinirvṛtasya| nirvṛtasya nirupadhinirvāṇaṃ gatasya pūjāyā nāsti viśeṣaḥ|
ayamabhiprāyaḥ-dvividhaṃ hi puṇyam-tyāgānvayaṃ ca, tyāgādeva yadutpadyate| paribhogānvayaṃ
ca, deyadharmaparibhogād yadutpadyate| tatra yadi nāma nirvṛte bhagavati pratigrahīturabhāvāt
paribhogānvayaṃ na bhaviṣyati puṇyam, parityāgānvayaṃ ca kena vāryate ? apratigṛhṇati
kasmiṃścit kathaṃ parityāgānvayamapi puṇyam ? kiṃ punaḥ kāraṇaṃ sati pratigrahītari
bhavitavyaṃ puṇyena, nāsati ? kasyacidapyabhāvāditi cet, idamakāraṇameva| yadi hi puṇyaṃ
parānugrahādeva syāt, maitryādyapramāṇasamyagdṛṣṭibhāvanāyāṃ na syāt| tasmāt draṣṭavyaṃ
svacittaprabhavaṃ parānugrahamantareṇāpi puṇyam| tathā vyatīte'pi guṇavati tadbhaktikṛtaṃ
svacittādbhavat puṇyaṃ na virudhyate iti||api ca sarvapuṇyapāpasadbhāve sarveṣāmāgamaḥ sākṣītyāha
āgamāccetyādi-āgamācca phalaṃ tatra saṃvṛtyā tattvato'pi vā|kimatra upapattyantareṇa
? āgamāt bhagavatpravacanāt phalaṃ bhagavatpūjākṛtaṃ mahābhogatādilakṣaṇamavagamyate| tatreti
nirvṛtānirvṛte bhagavati pūjāyām| etāvāṃstu viśeṣaḥ-kasyacit tat phalaṃ sāṃvṛtam, kasyacit
punaḥ pāramārthikamabhimatam| evamanantaravicāramanādṛtya viśeṣeṇocyate| saṃvṛtyā
tattvato'pi vā puṇyapāpakriyāyāḥ phalaṃ bhagavadāgamāt pratīyate, tatra ca āvayoravivāda eva
tatra idamuktaṃ bhagavatā puṣpakūṭadhāraṇyām-ye kecit siṃhavikrīḍita tathāgatasya pūjāṃ
kariṣyanti tiṣṭhato vā parinirvṛtasya vā, sarve te triyānādekatareṇa yānena parinirvāsyanti|
yaśca khalu siṃhavikrīḍita tathāgatamarhantaṃ samyaksaṃbuddhaṃ dṛṣṭvā cittaṃ prasādayet,
prasannacittaḥ satkuryāt gurukuryāt mānayet pūjayet upacaret, lābhena cīvarapiṇḍapātaśayanāsanaglānapratyayabhaiṣajyapariṣkāraiḥ
sarvasukhopadhānairupatiṣṭhet| yaśca parinirvṛtasya
tathāgatasya sarṣapaphalamātradhātau śarīrapūjāṃ kuryāt, samo vipākaḥ pratikāṅkṣitavyaḥ|
tathā pūjāyai nāsti viśeṣo nānākaraṇaṃ ca| iti||uktaṃ ca-tiṣṭhantaṃ pūjayedyastu yaścāpi
parinirvṛtam|samacittaprasādena nāsti puṇyaviśeṣatā||iti|[divyā]punaridamuktam-yaśca khalu
punaḥ siṃhavikrīḍita tathāgataṃ varṣaśataṃ vā varṣasahasraṃ vā sarvasukhopadhānenopatiṣṭhet,
yaśca parinirvṛtasya tathāgatasya caitye bodhicittaparigṛhītaikapuṣpamāropayet, tathāgatapūjāyai
jalāñjaliṃ copanāmayet, jalena copasiñcet, īṣikāpadaṃ vā dadyāt, nirmālyaṃ vā
apanayet, upalepanapradānaṃ vā dīpapradānaṃ vā kuryāt, āttamanāḥ, ekakramapadavyatihāraṃ
vā atikramya vācaṃ bhāṣeta-namastamai buddhāya bhagavate iti, mā te atra siṃhavikrīḍita kāṅkṣā
vā vimatirvā vicikitsā vā, yadasau kalpaṃ vā kalpaśataṃ vā kalpasahasraṃ vā durgativinipātaṃ
gacchet, nedaṃ sthānaṃ vidyate||iti|etadavaśyamabhyupeyamiti [āha] satyabuddhe ityādi-satyabuddhe
kṛtā pūjā saphaleti kathaṃ yathā||40||satyabuddhe paramārthasati bhagavati
kṛtā pūjā saphaleti phalavatī, ityetadapi kathaṃ yatheti| kathamivetyudāharaṇamupadarśayati|
nānyadatrodāharaṇamāgamāditi bhāvaḥ| tasmāt sarvathā bhagavatpūjāyāṃ phalasadbhāva āgamādavagamyate||śūnyatāvāsanādhānādityādi
yaduktam, tatra vaibhāṣikādayaḥ sarvadharmaśūnyatāyāḥ
sarvāvaraṇaprahāṇamasahamānāḥ caturāryasatyadarśanabhāvanāṃ ca tadupāyamicchantaḥ prāhuḥ
satyadarśanata ityādi-satyadarśanato muktiḥ śūnyatādarśanena kim|caturṇāmāryasatyānāṃ
duḥkhasamudayanirodhamārgalakṣaṇānāṃ darśanataḥ upalabdhitaḥ| sākṣātkaraṇādityarthaḥ| darśanata
ityupalakṣaṇam| bhāvanāto'pi draṣṭavyam| taduktam-kleśaprahāṇamākhyātaṃ satyadarśanabhāvanāt|iti|[abhi.
ko. 6.1]tatra vṛttasthasya śrutacintāvato bhāvanāyāṃ pravṛttasya aśubhānāpānasmṛtismṛtyupasthānabhāvanā
niṣpattikrameṇa anityato duḥkhata śūnyato'nātmataśca ityetaiḥ
ṣoḍaśabhirākāraiḥ duḥkhādisatyaṃ paśyataḥ uṣmagatādicaturnirvedhabhāgīyadvāreṇa duḥkhe
dharmajñānakṣāntyādipañcadaśakṣaṇalakṣaṇasya darśanamārgasya, tataḥ paraṃ bhāvanāmārgasyādhigamāt,
darśanabhāvanāheyatraidhātukakleśopakleśarāśiprahāṇāt kṣayānutpādajñānotpattirityāryasatyeṣu
saṃkṣepato'bhisamayakramaḥ| itthamāryasatyadarśanato muktirucyate| tasmādata
eva muktirastu, śūnyatādarśanena kim, śūnyatāyāḥ sarvadharmaniḥsvabhāvatāyā darśanena adhigamena|
sākṣātkaraṇeneti yāvat| kim ? na kiṃcit prayojanam| tadaparasya mukterupāyasya vidyamānatvāt|
atrāha na vinetyādi-na vinānena mārgeṇa bodhirityāgamo yataḥ||41||na upāyāntaramasti,
tasmādityarthaḥ| idaṃ mahārthasya tattvam| tathā hi-sarva eva hi bhāvā āropitamanāropitaṃ
ceti rūpadvayamudvahanti| tatra yat tadavidyāpravāhitamāropitaṃ rūpam, tat sarvajanasādhāraṇamiti
na tadupalabdheḥ saṃkleśaprahāṇamupapadyate| anyathā sarve bālajanāstathāgatāḥ
syuriti prācīnaprasaṅgaḥ| iti anāropitameva tattvamanupalambhayogena adhigamyamānamajñānāsravakṣayāya
sāmarthyavadupalabhyate| tacca prajñayā vivecyamānaṃ sarvadharmānupalambhalakṣaṇamavasitamiti
sarvadharmaśūnyataiva sarvāvaraṇavibhramaprahāṇāya paṭīyasītyavagamyate|
iti yuktito nirūpitaṃ prāk, nirupayiṣyate ca paścāt| iha punarāgamata eva enamarthamavagrāhayitum-na
vinānena mārgeṇa bodhirityāgamo yataḥ|ityuktavān|yaduktaṃ prajñāpāramitāyām-bhagavānāha-iha
subhūte bodhisattvo mahāsattvaḥ prajñāpāramitāyāṃ caran rūpaṃ bhāva iti
na bhāvayati| vedanāṃ bhāva iti na bhāvayati| saṃjñāṃ bhāva iti na bhāvayati| saṃskārān bhāva
iti na bhāvayati| yāvat mārgākārajñatāṃ bhāva iti na bhāvayati| yāvat sarvākārajñatāṃ
bhāva iti na bhāvayati| sarvavāsanānusaṃdhikleśaprahāṇaṃ bhāva iti na bhāvayati| tatkasya
hetoḥ ? nāsti bhāvasaṃjñinaḥ prajñāpāramitābhāvanā| yāvat nāsti bhāvasaṃjñino dānapāramitābhāvanā|
nāsti bhāvasaṃjñino'bhāvaśūnyatābhāvanā| nāsti bhāvasaṃjñinaḥ ṣaḍabhijñābhāvanā|
yāvat nāsti sarvasamādhisarvadhāraṇīmukhatathāgatabalavaiśāradyapratisaṃvinmahāmaitrīmahākaruṇāveṇikabuddhadharmāṇāṃ
bhāvanā| tatkasya hetoḥ ? tathā hi sa bhāvaḥ eṣo'hamiti dvayorantayoḥ
saktaḥ| dāne śīle kṣāntau vīrye dhyāne prajñāyām| eṣo'hamiti dvayorantayoḥ saktaḥ|
yaśca dvayorantayoḥ saktaḥ, tasya nāsti mokṣaḥ| tatkasya hetoḥ ? nāsti subhūte bhāvasaṃjñino
dānam, yāvat nāsti prajñā, nāsti mārgaḥ, nāsti jñānam, nāsti prāptiḥ, nāsti abhisamayaḥ,
nāstyānulomikī kṣāntiḥ, nāsti rūpasya parijñā, nāsti vedanāyāḥ parijñā, yāvat nāsti pratītyasamutpādasya
parijñā| nāsti ātmasattvajīvajantupoṣapudgalanujamānavakārakavedakajānakapaśyakasaṃjñāyāḥ
parijñā| yāvat nāsti sarvavāsanānusaṃdhikleśaprahāṇasya parijñā| kutaḥ punarasya
mokṣo bhaviṣyatīti||ata eva punastatraivoktam-bhagavānāha-evametat kauśika, evametat|
ye'pi te'bhūvannatīte'dhvani tathāgatā arhantaḥ samyaksaṃbuddhāḥ, te'pi imāmeva prajñāpāramitāmāgamya
anuttarāṃ samyaksaṃbodhimabhisaṃbuddhāḥ| ye'pi te bhaviṣyanti anāgate'dhvani
tathāgatā arhantaḥ samyaksaṃbuddhāḥ, te'pi imāmeva prajñāpāramitāmāgamya anuttarāṃ samyaksaṃbodhimabhisaṃbhotsyante|
ye'pi te etarhi daśadiglokadhātuṣu aprameyāsaṃkhyeyeṣu tathāgatā
arhantaḥ samyaksaṃbuddhāstiṣṭhanti, dhriyante yāpayanti dharmaṃ deśayanti, te'pi imāmeva
prajñāpāramitāmāgamya anuttarāṃ samyaksaṃbodhimabhisaṃbuddhāḥ| ye'pi te'bhūvannatītānāṃ
tathāgatānāmarhatāṃ samyaksaṃbuddhānāṃ śrāvakāḥ, ye'pi te bhaviṣyanti anāgatānāṃ tathāgatānāmarhatāṃ
samyaksaṃbuddhānāṃ śrāvakāḥ, ye'pi te etarhi pratyutpannānāṃ tathāgatānāmarhatāṃ
samyaksaṃbuddhānāṃ śrāvakāḥ, te'pi imāmeva prajñāpāramitāmāgamya pratyekabodhiṃ prāptāḥ,
prāpsyanti prāpnuvanti ca| tatkasya hetoḥ ? atra prajñāpāramitāyāṃ sarvāṇi trīṇi yānāni
vistareṇopadiṣṭāni| tāni punaranimittayogena anupalambhayogena anutpādayogena asaṃkleśayogena
avyavadānayogena, yāvat tatpunaḥ lokavyavahāreṇa aparamārthayogena| iti vistaraḥ||uktaṃ
ca-buddhaiḥ pratyekabuddhaiśca śrāvakaiśca niṣevitā|mārgastvamekā mokṣasya nāstyanya iti
niścayaḥ||iti||[prajñāpāramitāstutiḥ]etanmahāyānavacanamasahamāna āha nanvasiddhamityādi-nanvasiddhaṃ
mahāyānaṃnanu bhoḥ śūnyatāvādin, mahāyānamāgamatvena mama asiddham, asaṃmatam,
tadasyopanyāso na sādhanatayā sādhuḥ| atra parasya samānaparihāradūṣaṇamāha kathamityādinā-kathaṃ
siddhastvadāgamaḥ|yadi mahāyānamasiddham, kathaṃ kena prakāreṇa tvadīyāgamo bhagavadvacanamiti
siddhaḥ ? tatra na kiṃcidāgamatvaprasādhakaṃ pramāṇamutpaśyāmaḥ| paraḥ parihāramāha
yasmāditi-yasmādubhayasiddho'sauyasmāt kāraṇāt ubhayasya tava mama ca siddhaḥ āgamatvena
niścito'sau mamāgamaḥ| na hi madāgame bhavato'pi mahāyānānuyāyino buddhavacanatvena
vipratipattirasti, tasmāt siddho'sau| na tu mahāyāne mama saṃpratipattiḥ, yena idamevottaraṃ
bhavato'pi syāt| siddhāntavādī āha-na siddhau'sau tavāditaḥ||42||iti| yadyapi ubhayasiddhatvaṃ
tvadāgamasya āgamasiddhau hetuḥ, tadāpi naitadvaktavyam, asiddhatvāt| yasmāt tavaiva
tāvadasau tvadāgamaḥ na siddhaḥ| kadā ? ādau tatsvīkārāt pūrvam| na hi abhyupagamāt
prāk tava kathaṃcidapyasau siddhaḥ, iti ubhayasiddhatvamasiddhatvādasādhanam||yadyapi ubhayasiddhatvamasiddham,
idaṃ tarhi sādhanamastu-yad guruśiṣyaparaṃparayā āmrāyāyātaṃ buddhavacanatvena,
yacca sūtre'vatarati, vinaye saṃdṛśyate, dharmatāṃ [pratītyasamutpādaṃ] ca na
vilomayati, tad buddhavacanaṃ nānyat| ityatrāha yatpratyayetyādi-yatpratyayā ca tatrāsthā
mahāyāne'pi tāṃ kuru|yaḥ pratyayo nibandhanam asyā āsthāyāḥ, sā tathoktā| yatpratyayā yannibandhanā|
āsthā ādeyatā ādaraḥ| tatra svāgame| tāṃ tatpratyayāmāsthām iha mahāyāne'pi kuru
vidhehi| mahāyāne'pi uktasya āsthākāraṇasya vidyamānatvāt| idaṃ punaḥ sarvapravacanasādhāraṇamavyabhicāri
lakṣaṇaṃ yaduktamadhyāśayasaṃcodanasūtre-api tu maitreya caturbhiḥ kāraṇaiḥ
pratibhānaṃ sarvabuddhabhāṣitaṃ veditavyam| katamaiścaturbhiḥ ? iha maitreya pratibhānamarthopasaṃhitaṃ
bhavati nānarthopasaṃhitam| dharmopasaṃhitaṃ bhavati nādharmopasaṃhitam|
kleśaprahāyakaṃ bhavati na kleśavivardhakam| nirvāṇaguṇānuśaṃsasaṃdarśakaṃ bhavati na saṃsāraguṇānuśaṃsasaṃdarśakam|
etaiścaturbhiḥ| peyālaṃ| yasya kasyacinmaitreya etaiścaturbhiḥ
pratibhāti pratibhāsyati vā, tatra śrāddhaiḥ kulaputraiḥ kuladuhitṛbhirvā buddhasaṃjñā utpādayitavyā|
śāstṛsaṃjñāṃ kṛtvā sa dharmaḥ śrotavyaḥ| tatkasya hetoḥ? yat kiṃcinmaitreya
subhāṣitam, sarvaṃ tadbuddhabhāṣitam| tatra maitreya ya imāni pratibhānāni pratikṣipet-naitāni
buddhabhāṣitānīti, teṣu ca agauravamutpādayet, pudgalavidveṣeṇa tena sarvaṃ buddhabhāṣitaṃ
pratibhānaṃ pratikṣiptaṃ bhavati| dharmaṃ pratikṣipya dharmavyasanasaṃvartanīyena karmaṇā
apāyagāmī bhavati||tadatra dharmatāyā avilomanameva samyaglakṣaṇamuktam| uktaṃ ca-yadarthavaddharmapadopasaṃhitaṃtridhātusaṃkleśanibarhaṇaṃ
vacaḥ|bhavecca yacchāntyanuśaṃsadarśakaṃtaduktamārṣaṃ
viparītamanyathā||iti|etanmahāyāne sarvamastīti kathamupādeyaṃ na syāt
? yaduktam "na siddho'sau tavāditaḥ" iti, tatra paro viśeṣamabhidhatte| na bravīmi yadāvayordvayoḥ
siddhamubhayasiddhamiti, kiṃ tarhi āvābhyāmanyeṣāmubhayeṣāṃ madāgamaḥ siddha ityupādeyaḥ,
na mahāyānam, etadviparītatvāt| tena nopādeyamityāha anyobhayeṣṭetyādi-anyobhayeṣṭasatyatve
vedāderapi satyatā||43||yadi āvayorvivādārūḍhatvāt āvābhyāmanye ye kecidapratipannā
ubhaye, teṣāmiṣṭaṃ abhimatam| saṃmatamiti yāvat| tasya satyatve yathārthatve abhyupagamyamāne
sati vedāderapi satyatā vedavākyasya codanālakṣaṇasya| ādiśabdāt kaṇādādivacanasyāpi|
satyatā amṛṣārthatā syāt| tatrāpi vādiprativādibhyāmanyonyobhayasaṃmatiḥ saṃbhāvyate,
iti tadapyupādeyaṃ bhavataḥ syāt| tasmānnāyamapi viśeṣaḥ||athāpi syāt-madāgame buddhavacanatve'vivādaḥ,
na tu mahāyāne| tena sa upādeyo netaradityāśaṅkayannāha savivādaṃ mahāyānamityādi-savivādaṃ
mahāyānamiti cedāgamaṃ tyaja|tīrthikaiḥ savivādatvātsvaiḥ paraiścāgamāntaram||44||savivādaṃ
savipratipattikaṃ mahāyānam| kecid buddhavacanatayā pravṛttyaṅgamicchanti,
kecit tadviparītasamāropānnecchanti, iti hetoḥ, cet yadi na grāhyam, tadā āgamaṃ tyaja,
svāgamamapi vijahīhi, so'pi pravṛttyaṅgaṃ na syāt| kasmāt ? tīrthikairmīmāṃsakādibhiḥ savivādatvāt
vipratipattisaṃbhavāt parityāgamarhati| na kevalaṃ tīrthikaiḥ, api tu svayūthyairityāha-svairiti|
caturnikāyamaṣṭādaśabhedabhinnaṃ bhagavataḥ śāsanam| tatra ekasyaiva nikāyasya
anekabhedasaṃbhavāt svayūthyairapi parasparavivādaḥ saṃbhavati| svairiti svanikāyāntargatabhedāntarāvasthitaiḥ|
parairiti anyanikāyavyavasthitaiḥ| cakāraḥ pūrvāpekṣayā samuccayārthaḥ|
savivādatvāt āgamāntaraṃ tyajeti saṃbandhaḥ| tvadabhyupagatādāgamādanya āgamaḥ
āgamāntaram| tadapi savivādatvānna svīkāramarhati| tvadāgamasyāpi aparāpekṣayā savivādatvaṃ
samānamiti parityāge tulya eva nyāyaḥ| athavā| svairiti ekabhedavyavasthitaiḥ sautrāntikābhidharmikavainayikaiḥ
parasparaṃ savivādatvāt sūtrābhidharmavinayāḥ parityāgamarhanti|
asti hi ekabhedāvasthitānāṃ sautrāntikādīnāmanyonyaṃ vivādaḥ| parairiti ekanikāyāśritabhedāntaragataiḥ|
etena yaduktamguruparva[śiṣya?]krameṇāmnāyāyātaṃ buddhavacanamityādi, tadanenaiva
pratyākhyātaṃ draṣṭavyam| na hi avismṛtasaṃpradāyānāmanyonyasya vivādo yuktaḥ| na ca
sarvajñavacaneṣu parasparahatirasti| na ca sūtrābhidharmavinayānāṃ parasparamekavākyatā
bhavataḥ saṃbhavati| tat kathaṃ sūtrādisaṃsyandanaṃ buddhavacanatve heturuktam ? tasmād yatkiṃcidetat||evaṃ
samānaparihāradūṣaṇatāmabhidhāya punarviśeṣeṇa parasyābhyupagame dūṣaṇamudbhāvayannāha-śāsanaṃ
bhikṣutāmūlaṃ bhikṣutaiva ca duḥsthitā|śāsanamityādinopakramate-śāsanaṃ
bhagavatā hitāhitasvīkāraparihāradeśanālakṣaṇam| tacca bhikṣutāmūlam| athavā| āgamavipratipattimānuṣaṅgikīṃ
parisamāpya yaduktam-satyadarśanato muktiḥ śūnyatādarśanena kim| [9.41]iti
nirācikīrṣannāha-śāsanamityādi| śāsanam-idaṃ kartavyamidaṃ na kartavyamityājñāpraṇayanam|
tad bhikṣutāmūlam| bhikśubhāvo bhikṣutā, saiva mūlaṃ kando yasyeti tattathoktam, tatpratiṣṭhitatvāt|
yathā kila dṛḍhamūlo vṛkṣaḥ ciramavasthitimanubhavan kāṇḍaśākhāpraśākhāpatrapuṣpaphalacchāyādānasaṃtāpādyapaharaṇasamartho
bhavati, tathā bhagavato'pi śāsanakalpapādapobhikṣutākandamāsādya
smṛtyupasthānasamyakprahāṇarddhipādendriyabalabodhyaṅgadhyānārūpyasamādhisamāpatti-bodhipākṣikāryāṣṭāṅgikamārgaśrāmaṇyaphalasaṃpannaḥ
ṛddhiprātihāryādibhiḥ
kleśoṣmasaṃtāpādyapaharaṇapaṭurbhavati, iti bhikṣutāyā mūlasādharmyam| tatra saṃjñābhikṣuḥ,
pratijñābhikṣuḥ, bhikṣaṇaśīlo bhikṣuḥ, jñapticaturthakarmaṇopasaṃpanno bhikṣuḥ, bhinnakleśo
bhikṣuḥ iti pañcaprakāro bhikṣuḥ| tatra caturthapañcamaṃ dvayamagryam, itareṣāṃ samānābhidhānamātrābhidheyatvāt|
tadubhayamapi śāsanāvasthānanidānamaviruddham| tatrāpi bhinnakleśo
bhikṣuḥ pradhānam| tasyaiveha grahaṇam| tadbhāvo bhikṣutā| sā ca āryasatyadarśanato
na saṃgacchate ityāha-bhikṣutaiva cetyādi| bhikṣutā bhinnakleśatā| kleśaprahāṇamiti yāvat|
co vaktavyāntaraṃ samuccinvan hetau vartate| yasmāt sā bhikṣutaiva duḥsthitā, śūnyatādarśanamantareṇa
asamañjasā kevalasatyadarśanato na yujyate| tasmāt satyadarśanato muktiriti
na vaktavyamityabhiprāyaḥ| keṣāṃ sā duḥsthitā ? sāvalambanacittānāmiti| sahāvalambanena vastvabhiniveśena
vartate iti sāvalambanam, tattādṛśaṃ cittaṃ yeṣāṃ yogināṃ te tathoktāḥ, teṣāmiti|
yataḥ te duḥkhādisatyaṃ kleśavisaṃyogaṃ ca vastutvenāvalambante iti mataṃ bhavatām|
atasteṣāmupalambhadṛṣṭīnāṃ duḥsthitā, na nirālambanacittānām||yatpunaruktaṃ-satyadarśanato
muktiriti, tadvikalpanīyam| dvidhā hi satyadarśanaṃ saṃbhāvyate, paramārthataḥ saṃvṛtito
vā| tad yadādyo vikalpaḥ, tadā nāsmākaṃ vipratipattiḥ, asmatpakṣasya pradhānatvāt, sarvadharmāṇāmasmābhiḥ
paramārthato darśanābhyupagamāt| atha dvitīyaḥ, tanna sahāmahe, yuktivirodhāt|
na hi saṃvṛtisatyadarśanānmuktirutpadyate, sarvasattvānāṃ muktiprasaṅgāt| tathā hi
yuktyāgamābhyāṃ tattvātattvavivecanāt, paramārthasatyamevātra kleśaprahāṇāya niścīyate na
saṃvṛtisatyam| tacca sarvadharmānupalambhalakṣaṇam| na hi tadantareṇa saṃkleśanivṛttiryujyate|
yāvadbhāvābhiniveśaḥ, tāvat kalpanā na nivartate, yāvacca kalpanā tāvadakhaṇḍitamahimānaḥ
saṃkleśāḥ cittasaṃtānamadhyāvasanti| yāvacca saṃkleśāḥ tāvat karmanirmitajanmaparaṃparāprasavaḥ
saṃsāro'pi sutarāmavyāhataprasaraḥ pravartate| tasmāt sarvadharmaśūnyataiva avidyāpratipakṣatvāt
saṃsārasaṃtativicchittiheturavasīyate, na kevalaṃ satyadarśanam| idameva
ācāryapādairuktam-muktistu śūnyatādṛṣṭestadarthāśeṣabhāvanā||iti|yathāāryasatyāni satyadvaye'ntarbhavanti
tathopadarśitameva prāk| ityalamatiprasaṅgena| api ca-sāvalambanacittānāṃ
nirvāṇamapi duḥsthitam||45|iti na kevalaṃ bhikṣutā, kiṃ tarhi nirvāṇamapi, ityaperarthaḥ|
nirvāṇaṃ kleśavisaṃyogānnirupadhiśeṣaṃ duḥsthitaṃ durghaṭam||tatra bhikṣutāyāstāvadasaṃgatimāha-kleśaprahāṇānmuktiścettadanantaramastu
sā|yadi ca āryasatyadarśanataḥ kleśāḥ prahīyante,
tato vimuktirupajāyate, tadā tadanantaraṃ kleśaprahāṇāt samanantaramevāstu sā muktirbhavastu|
bhavatu evam| ko vai nāma anyathā brūte ? naitadasti, kuta ityāha-dṛṣṭaṃ ca teṣu
sāmarthyaṃ niṣkleśasyāpi karmaṇaḥ||46||co hetau| dṛṣṭaṃ pratipannam| āgamataḥ| yasmāt teṣu
prahīṇakleśeṣu āryamaudgalyāyanāryāṅgulimālaprabhṛtiṣu sāmarthyaṃ phaladānaṃ prati śaktiḥ|
tasmānna tadanantarameva muktirasti| kasya sāmarthyaṃ dṛṣṭam ? karmaṇaḥ śubhāśubhalakṣaṇasya|
kiṃ pūrvamanāryāvasthāyāṃ kleśasahitasya ? netyāha-akleśasyāpi kleśasahakārirahitasyāpi
karmaṇaḥ||nanu ca satyadarśanādavidyādi prahīyate, tatprahāṇāt saṃskārādiprahāṇakrameṇa
tṛṣṇāpi prahīyate| tṛṣṇāviparyāsamatī ca punarbhavotpattinimitte| tataśca tayorabhāvāt
tuṣarahitasya bījasyeva karmaṇaḥ sadbhāve'pi na kiṃcidvihanyate iti| taduktam-mithyājñānatadudbhūtatarṣasaṃcetanāvaśāt|hīnasthānagatirjanma
tyaktvā caitanna jāyate||iti|athavā| tṛṣṇaiva
kevalā punarbhavakāraṇam, samudayākāratvāt| uktaṃ hi bhagavatā-tatra katamat samudayāryasatyam?
yeyaṃ tṛṣṇā paunarbhavikī nandīrāgasahagatā tatratatrābhi-nandinī, yaduta kāmatṛṣṇā
bhavatṛṣṇā vibhavatṛṣṇā ceti||tadevaṃ yasya tṛṣṇā nāsti, tasya prahīṇasamudayasya kāraṇābhāvāt
na punarjanmasaṃbhavaḥ| iti parābhiprāyamutthāpayannāha-tṛṣṇā tāvadupādānaṃ nāsti
cetsaṃpradhāryate|avidyāprahāṇāt tṛṣṇā punarbhavopādānaṃ kāraṇaṃ tāvannāsti, na vidyate
cedyadi saṃpradhāryate niścīyate, tadā naitadvaktavyam| yataḥ upalambhadṛṣṭīnāmavidyāprahāṇamanupapannam|
tadbhāvāt tṛṣṇāprahāṇasyāpyabhāvāt| bhavatu vā, tathāpyabhidhīyate-kimakliṣṭāpi
tṛṣṇaiṣāṃ nāsti saṃmohavat satī||47||akliṣṭāpi satī kleśāsaṃprayuktāpi tṛṣṇā kimeṣāṃ
bhavadyogināṃ nāsti na saṃbhavati| kathamiva ? saṃmohavat akliṣṭājñānavat||itthamapi tṛṣṇā
niṣeddhumaśakyetyāha-vedanāpratyayā tṛṣṇā vedanaiṣāṃ ca vidyate|sparśapratyayā vedanā,
vedanāpratyayā ca tṛṣṇā| sā vedanā tṛṣṇākāraṇameṣāmasti| tṛṣṇā tu tatkāryam, avikale'pi kāraṇe
na samasti iti kathamabhidhātuṃ śakyate ? niravidyasya vedanāyāmapi tṛṣṇā na bhavatīti
cet, na| bhāvābhiniveśināṃ niravidyatvameva asiddham, ityuktam| tato yadi akliṣṭājñānavat
nābhyupagamyate tṛṣṇā, tathāpi śūnyatādarśanamantareṇa nyāyabalādāpatati| ayamatra samudāyārthaḥ-yadā
muktasaṃtāne'pi karmaṇaḥ phaladānasāmarthyamupalabhyate, tṛṣṇā ca vedanāsadbhāve
saṃbhāvyamānā, tadā kleśaprahāṇamapi saṃdihyamānaṃ kathamiva vimuktau niścayaṃ kuryāt
? tasmānna śūnyatāmantareṇa bhikṣutā susthitā pratibhāsate iti| yaduktam-sāvalambanacittānāṃ
nirvāṇamapi duḥsthitam|iti, tadupapādayannāha-sālambanena cittena sthātavyaṃ yatra tatra
vā||48||sālambanena sopalambhena cittena sthātavyamāsaktavyam| yatra tatra vā yatra tatra
āsaṅgasthāneṣu āryasatyādiṣu tadbhāvanāphaleṣu vā| āsaṅgasaṃbhāvanāyāṃ na punarjanmanivṛttiriti
kathaṃ punarjanmasaṃbhāvanāyāṃ nirvāṇamapi na saṃdigdhaṃ syāt ?tasmāduktaśūnyataiva
nirvāṇakāraṇamuktetyāha-vinā śūnyatayā cittaṃ baddhamutpadyate punaḥ|yathāsaṃjñisamāpattau
bhāvayettena śūnyatām||49||vinā śūnyatayā śūnyatāmantareṇa cittaṃ vijñānaṃ sālambanaṃ
baddhaṃ saṃyatam ālambanāsaṅgapāśena| utpadyate punaḥ, samādhibalāt kiyatkālaṃ nivṛttamapi
punarutpattimad bhavati| kva punaridaṃ dṛṣṭamityāha-yathā asaṃjñisamāpattau iti| yathā asaṃjñisamāpattiṃ
samāpadyamānānāṃ tāvatkālaṃ cittacaittanirodhe'pi punastadutpattiḥ syāt,
tathā anyatrāpi ityarthaḥ| upalakṣaṇaṃ caitat| yathā nirodhasamāpattāvityapi draṣṭavyam| atha
vā| yathā asaṃjñisamāpattiṃ samāpadya asaṃjñiṣu deveṣu upapadyamānānāmanekakalpaśataṃ
yāvanniruddhānāmapi tatsamāpattivipākaphalaparisamāptau cittacaittānāṃ punarutpattiḥ, tathā|
yataḥ śūnyatāmantareṇa na bhikṣutā na nirvāṇamupapadyate, tataḥ ubhayārthināṃ śūnyataiva
bhāvanīyetyāha bhāvayedityādi| yena kāraṇena vinā śūnyatayā cittaṃ baddhamutpadyate punaḥ,
tena kāraṇena nirvāṇādyarthī śūnyatāmeva bhāvayet| tadbhāvanā hi kleśaprahāṇaṃ nirvāṇaṃ
cādhigamayati| na kevalaiva satyādibhāvaneti yāvat, sālambanatvāt| yaduktamāryavajracchedikāyāṃ
prajñāpāramitāyām-tat kiṃ manyase subhūte api tu strotaāpannasyaivaṃ bhavati-mayā strotaāpattiphalaṃ
prāptamiti ? subhūtirāha-no hīdaṃ bhagavan| tatkasya hetoḥ ? na hi bhagavan
kiṃcidāpannaḥ, tenocyate strotaāpanna iti| na rūpamāpanno na śabdān na gandhān na rasān
na spraṣṭavyāni na dharmānāpannaḥ, tenocyate strotaāpanna iti| saced bhagavan strotaāpannasyaivaṃ
bhavet-mayā strotaāpattiphalaṃ prāptamiti, sa eva tasya ātmagrāho bhavet sattvagrāho
jīvagrāhaḥ pudgalagrāho bhavet| peyālaṃ| tatkiṃ manyase subhūte api nu arhata evaṃ bhavati-mayārhattvaṃ
prāptamiti ? subhūtirāha-no hīdaṃ bhagavan| tatkasya hetoḥ ? na kaściddharmo
yo'rhannāma| sacedbhagavan arhata evaṃ bhavet-mayārhattvaṃ prāptamiti, sa eva tasyātmagrāho
bhavet| peyālaṃ| bhagavānāha-tasmāttarhi subhūte bodhisattvena mahāsattvena evamapratiṣṭhitaṃ
cittamutpādayitavyam, na kvacit pratiṣṭhitaṃ cittamutpādayitavyam, na rūpapratiṣṭhitaṃ
cittamutpādayitavyam, na śabdagandharasaspraṣṭavyapratiṣṭhitaṃ cittamutpādayitavyamiti|tasmācchūnyataiva
bodhimārga iti sthitam||yatsūtre'vataredityādi anuṣṭuptrayaṃ kenacit
pratikṣiptamiva lakṣyate, apakramaniveśitatvāt| āgamavipratipattirasya vicārasya prastāvaḥ|
śāsanaṃ bhikṣutetyādiṣu āgamavivādāt, prakramāntaratvāt pūrvameva vaktumucitam| anenāntaritasya
vivādasya punarupakramo granthakārasya prastāvākauśalaṃ syāt| yatpratyayetyādinā
ca prāktanavṛttadvayārthasyābhihitatvāt| mahākāśyapamukhyairityādivacanasyāślīlatvāt granthakārāprayuktamiti
niścitam| tasmāt prakṣepa evāyamiti||syādetat-yathā sālambanacittasyāsaṅgasaṃbhavāt
na muktiḥ syāt, tathā śūnyatāyāmapi bhayamupajāyāte| tadvaramubhayaparihāreṇa
saṃsāra eva sthitiryuktetyāha-saktitrāsāttvanirmuktyā saṃsāre sidhyati sthitiḥ|mohena duḥkhināmarthe
śūnyatāyā idaṃ phalam||53||saktirāsaṅgaḥ| trāso bhayam| śūnyatāśravaṇāt, tadarthāparijñānāt|
saktitrāsamiti samāhāraḥ| tasmādubhayapakṣaparihāreṇa saṃsāre traidhātukasvabhāve
sidhyati sthitiravasthānamupajāyate| tuśabdaḥ punardoṣaparihārārtham| idaṃ tu śūnyatābhyupagame
dūṣaṇaṃ syāt| sādhāraṇaṃ dūṣaṇamiti yāvat| kutaḥ ? anirmuktyā| hetau tṛtīyā|
mukterabhāvādityarthaḥ| katameṣām ? duḥkhināṃ pañcagatisaṃsāre jātyādiduḥkhapīḍitānāṃ satām|
katham ? arthe arthaviṣaye| mohena avidyayā| ālambanāsaṅgeneti yāvat| ataḥ śūnyatāyā
idaṃ phalam, yat punarapi nivṛtya saṃsāre'vasthānam| ayamabhiprāyaḥ-yathā śūnyatāvyatirekeṇa
upalambhadṛṣṭerna muktiḥ syāt, tathā viṣayāsaṅgasukhacetāḥ sarvadharmaśūnyatābhayabhītakātaraḥ
varaṃ saṃsāra evāvasthānamiti manyamāno bālaḥ praśamasukhavimukho vinivṛtya jātyādiduḥkhamanubhavan
punastatraivāvatiṣṭhate iti kimanayā prasādhitamiti||anye tu saktitrāsāntanirmuktayeti
pāṭhaṃ manyamānā evaṃ vyācakṣate-sakterhetutvāt saktirāsaṅgasthānam| trāsahetutvāt
trāso bhayasthānam| tāveva antau saktitrāsāntau| śāśvatocchedāntau ityarthaḥ| tathā
hi-śāśvatadṛṣṭerāsaktiḥ, ucchedadṛṣṭeśca trāso jāyate| tayornirmuktayā parityāgena| pūrvavat
tṛtīyā| yat paramārthavicāreṇa śāśvatāntavivarjanam, saṃvṛtisatyābhyupagamena ca ucchedāntaparityāgaḥ,
iti samāropāpavādāntaparihārānmadhyamā pratipattiriyamupadarśitā bhavati|
tathā ca kiṃ saṃpadyate ityāha-saṃsāre sidhyati sthitiḥ| prajñayā saṃsāradoṣāliptasya karuṇāparatantratvāt
saṃsāre sidhyati niṣpadyate sthitiravasthānam| kimartham ? duḥkhināmarthe
paraduḥkhaduḥkhitayā duḥkhināṃ saṃsāriṇāmarthe, tadduḥkhasamuddharaṇābhilāṣāt||nanu saṃsāriṇo
nāma paramārthato na santyeva, tat kathaṃ tadavasthānamityatrāha-mohena viparyāsena
saṃvṛtyā sattvasyopalambhāt| etacca "duḥkhavyupaśamārthaṃ tu kāryamoho na vāryate " [9.77]
ityatra paścād vyaktīkariṣyate| tasmācchūnyatāyā idaṃ phalam, yatkaruṇayā saṃsāre'vatiṣṭhamāno'pi
śūnyatādarśanāt saṃsāradoṣairna lipyate| idamapratiṣṭhitanirvāṇatā śūnyatāyāḥ phalam,
śūnyatāmantareṇa asyābhāvāt| tasmādāsaṃsāraṃ sattvārthamavasthānamicchadbhiḥ śūnyataiva
bhāvayitavyā||etat sarvamupasaṃhāreṇopadarśayannāha-tadevaṃ śūnyatāpakṣe dūṣaṇaṃ nopapadyate|tadetat
evamuktakrameṇa śūnyatāpakṣe uktaṃ dūṣaṇam-śūnyatāyāṃ trāsāt saṃsārāvasthānalakṣaṇaṃ
nopapadyate na saṃgacchate vakṣyamāṇasamādhānāt| iti prathamapakṣe yojanā| yata
evam-tasmānnirvicikitsena bhāvanīyaiva śūnyatā||54||nirgato vicikitsāyā nirvicikitsaḥ niḥsaṃdehaḥ|
tena satā bhāvanīyaiva abhyasanīyaiva śūnyatā sarvadharmaniḥsvabhāvatā anupalambhayogena||etena
yaduktam-"na vinānena mārgeṇa" [9.41] tadupasaṃhṛtaṃ bhavati| yatpunaruktam
"śūnyatādarśanena kim", tatra śūnyatāyā viśeṣamāha-kleśajñeyāvṛtitamaḥpratipakṣo hi śūnyatā|śīghraṃ
sarvajñatākāmo na bhāvayati tāṃ katham||55||kleśā rāgādayaḥ| jñeyaṃ pañcavidham|
āvṛtiśabdastu ubhayatra saṃbadhyate| kleśā evāvṛtiḥ| jñeyaṃ ca āvṛtirāvaraṇamiti vibhajya
yojanīyam| jñeyameva samāropitarūpatvādāvṛtiḥ, saiva tama iva tamaḥ, vastutattvāvaraṇāt,
tasya pratipakṣaḥ prahāṇahetuḥ| hi yasmāt śūnyatā, tasmāt śīghraṃ tvaritaṃ sarvajñatāyāṃ
buddhatve kāmo'bhilāṣo yasyāsau tathoktaḥ| sarvajñatāṃ kāmayate iti vā sarvajñatākāmaḥ| na
bhāvayati tāṃ kathamiti, tāṃ śūnyatāṃ kathaṃ na bhāvayati nābhyasyati? api tu mahatā yatnena
bhāvayedeva||yadapyuktam-trāsācchūnyatāyāṃ pravṛttirna syāt, tadapi na yuktamityāha-yadduḥkhetyādi|
dvitīyapakṣe punaritthamavatāraṇīyam-astyeva śūnyatāyāmeṣo'nuśaṃsaḥ, kevalaṃ
prathamata eva tatra saṃtrāsātpravṛttirna syāditi | āha-yadduḥkhajananaṃ vastu trāsastasmātprajāyatām|śūnyatā
duḥkhaśamanī tataḥ kiṃ jāyate bhayam||56||yadvastu duḥkhajananaṃ pīḍākaram,
tasmādvastunaḥ sakāśāt trāsaḥ bhayaṃ jāyatāṃ nāma| śūnyatā punaḥ pratyuta duḥkhaśamanī
sarvasāṃsārikaduḥkhāpahantrī| tataḥ tasyāḥ śūnyatāyāḥ kiṃ kiṃnimittaṃ abhayasthāne kātarasya
janasya bhayaṃ jāyate ? sarvaguṇanidānatvāt premaiva tasyāmucitamiti bhāvaḥ||ātmagrahajanitāhaṃkāraprasūtaṃ
hi bhayamatattvavidāmutpadyate| sa cātmā kalpanāsamāropitamūrtiriti
ahaṃkāro'pi tadabhāvādanāspada ityupadarśayannāha-yatastato vāstu bhayaṃ yadyahaṃ nāma
kiṃcana|ahameva na kiṃciccedbhayaṃ kasya bhaviṣyati||57||yatastato vā bhayābhayasthānāt astu
bhavatu bhayam| kadā ? yadi ahaṃ nāma kiṃcana| ahamiti ahaṃpratyayasya viṣayaḥ kathitaḥ|
ahaṃ nāma ahaṃpratyayavedyaṃ yatkiṃcana kiṃcidvastu syāt| avyaktanirdeśānnapuṃsakatā| tadā
yuktameva bhayam| yadā punarahameva na kiṃcit na vastusat vicāryamāṇamahaṃ kiṃcit śabdavikalpamātrādanyata,
tadā bhayaṃ kasya ? ahamityasyābhāvāt| bhaviṣyati utpatsyate| ito'pi
vicārāt trāso nivartate iti bhāvaḥ| taduktam-nāsmyahaṃ na bhaviṣyāmi na me'sti na bhaviṣyati|iti
bālasya saṃtrāsaḥ paṇḍitasya bhayakṣayaḥ||iti|yathā ca ahaṃpratyayaviṣayasya kalpanāmātropadarśitatvādasattvam,
tathā pratipādayannāha-dantakeśanakhā nāhaṃ nāsthi nāpyasmi śoṇitam|na
siṃghāṇaṃ na ca śleṣmā na pūyaṃ lasikāpi vā||58||dantakeśanakhā nāham| pratyekamamī
ahaṃpratyayaviṣayā na bhavanti| nāsthi nāpyasmi śoṇitam| asthi haṭṭam| śoṇitaṃ rudhiram|
etaddūyamapi nāsmi nāham| siṃghāṇaṃ na ca śleṣmā na pūyam| siṃghāṇaṃ nāsikāvivaraniryātaḥ
kledaḥ| śleṣmā mukhavivaravinirgataḥ| pūyaṃ vraṇe pakvarudhiram| etānyapi nāhaṃ bhavanti|
lasikāpi vā, lasikā vraṇakledaḥ, sāpi nāham||nāhaṃ vasā na ca svedo na medo'strāṇi nāpyaham|na
cāhamantranirguṇḍī gūthamūtramahaṃ na ca||59||nāhaṃ vasā na ca svedo na meda iti|
vasā śarīrasnehaḥ| svedaḥ prasvedaḥ| medaścaturtho dhātuḥ| imānyapi nāham| antrāṇi nāpyahamiti|
antrāṇi prasiddhāni, tānyapi nāham| na cāhamantranirguṇḍī antranirguṇḍī sūkṣmātmikā,
sāpi naivāham| gūthamūtramahaṃ na ca, gūthaṃ viṣṭhā| etadapi dvayaṃ nāhaṃ na bhavāmi||nāhaṃ
māṃsaṃ na ca strāyu noṣmā vāyurahaṃ na ca|na ca cchidrāṇyahaṃ nāpi ṣaḍ vijñānāni sarvathā||60||nāhaṃ
māṃsaṃ na ca snāyu noṣmā| snāyu sirā| ūṣmā śarīratejodhātuḥ| ime'pi nāham| vāyurahaṃ
na ca, vāyurāśvāsapraśvāsādilakṣaṇaḥ, so'pi naivāham| na ca cchidrāṇi cakṣurādīni,
tānyapi nāham| nāpi ṣaḍ vijñānāni sarvathā, ṣaṭ cakṣuḥśrotraghrāṇajihvākāyamanovijñānāni,
tānyapi nāhaṃ bhavanti| sarvathā sarvaprakāreṇa pratyekaṃ samuditāni vā| tathā hi dantādisamudāyātmakameva
vicāryamāṇaṃ śarīramupalabhyate| tacca pratyekamahaṃpratyayavedyaṃ na bhavati,
pratyekamahaṃpratyayasya teṣu abhāvāt| na hi pareṣāmapi ekaikaśaḥ keśādayo'haṃ pratyayavedyā
bhavanti| samuditā api te eva kevalāḥ pūrvavat| na ca samuditeṣu teṣu kaścidekaḥ
saṃbhavati, tasya pratiṣetsyamānatvāt| nāpyaneke samuditā api ekapratyayaviṣayā bhavitumarhanti|
na ca anekeṣu ekapratyayo bhrānto yuktaḥ| na ca bhrāntestattvavyavasthā| tasmāt kalpanāmātrametadahamityarthaśūnyamābhātīti
niścitam| uktaṃ caitadaśubhabhāvanāprastāve śikṣāsamuccaye-santi
asmin kāye keśā romāṇi nakhā dantā rajo malaṃ tvakū māṃsāsthi snāyu śirā
bukkā hṛdayaṃ plīhakaḥ klomakaḥ antrāṇi antraguṇāḥ āmāśayaḥ pakkāśayaḥ audarīyakaṃ yakṛt
purīṣam aśru svedaḥ kheṭaḥ siṃghāṇakaṃ vasā lasikā majjā medaḥ pittaṃ śliṣmapūyaśoṇitaṃ mastakaluṅgaṃ
prasrāvaḥ| eṣu ca vastuṣu bodhisattvaḥ upaparīkṣaṇajātīyo bhavati| etat punaḥ
paścāt kāyasmṛtyupasthānaparyante nirdekṣyāmaḥ| iti| evaṃ nirviṣaya evāhaṃpratyayaviśeṣaḥ||syādetat-yadi
nāma keśādayo'haṃpratyayavedyā na bhavanti, tathāpi nāyaṃ nirviṣayaḥ sidhyati|
yataḥ antarvyāpārapuruṣagocara eva ahaṃpratyayo'smābhiriṣyate iti naiyāyikādayaḥ| naitadapi
yuktam| yasmāt-ahaṃ gauraḥ kṛśo dīrgho gacchāmītyādyākāraparāmarśātmaka eva ayamahaṃpratyayaḥ
pratibhāsate| na ca ātmana etadrūpamiṣyate paraiḥ| na ca anyākāreṇa jñānena anyasya
grahaṇaṃ yuktam, atiprasaṅgāt| tathā hi tadvān, idamidaṃ tasya lakṣaṇamupavarṇayanti pare|
tatra naiyāyikāstāvat nityaṃ sarvagataṃ pratiprāṇibhinnamacetanaṃ cetanāyogāttu cetanaṃ
sukhādiguṇādhāraṃ śubhāśubhakarmakartāraṃ tatphalopabhoktāraṃ paralokinaṃ ca ātmānamicchanti
| naiyāyikavadvaiśeṣikā api| taduktam-anye punarihātmānamicchādīnāṃ samāśrayam|svato'cidrūpamicchanti
nityaṃ sarvagataṃ tathā||śubhāśubhānāṃ kartāraṃ karmaṇāṃ tatphalasya ca|bhoktāraṃ
cetanāyogāccetanaṃ na svarūpataḥ||iti|[tattvasaṃgraha-171-172]jaiminīyāstu-vyāvṛttyanugamātmakaṃ
buddhirūpeṇa pariṇāminaṃ caitanyarūpamātmānamicchanti| tacca caitanyaṃ buddhisvabhāvam|
na ca tasya pravṛttinivṛttī bhavataḥ, tasyobhayatrānugatarūpatvāt| tadyathā-sarpasya
kuṇḍalāvasthānivṛttau ṛjutvāvasthāpravṛttau ca sarpatvasyobhayatrāpyavṛttiḥ| yathoktam-vyāvṛttyanugamātmānamātmānamapare
punaḥ|caitanyarūpamicchanti caitanyaṃ buddhilakṣaṇam||yathāheḥ
kuṇḍalāvasthā vyapeti tadanantaram|saṃbhavatyārjavāvasthā sarpatvaṃ na nivartate||tathaiva
nityacaitanyasvabhāvasyātmano'pi na|niḥśeṣarūpavigamaḥ sarvasyānugamo'pi ca||iti|[tattvasaṃgraha-222-224]iti
viśeṣaḥ| anyat sarvaṃ pūrvavat||jaināstu jaiminīyavaccetanamātmānamicchanti
dravyaparyāyarūpeṇa yathāyogamanugamavyāvṛttyātmakam| tathā coktam-jaiminīyā
iva prāhurjaināścillakṣaṇāntaram|dravyaparyāyarūpeṇa vyāvṛttyanugamātmakam||[tattvasaṃgraha-311]kāpilāstu
nityaṃ vyāpakaṃ nirguṇaṃ svayameva caitanyātmakamātmānamicchanti, na
tu buddhisaṃbandhāt| buddheḥ svayamacitsvabhāvatvāt| caitanyaṃ puruṣasya svarūpamiti vacanāt|
nāpi sa kasyacit kāryasya kartā, svayaṃ tatphalopabhoktā vā, niṣkriyatvāt| prakṛtireva
tatkartrī tasya, tatphalopanetrī ca| viparyāsavaśādasau svātmani tat samāropayati| tathā
hi-yadā puruṣasya śabdādiviṣayopabhogākāramautsukyamupajāyate, tadā prakṛtiḥ parijñātapuruṣautsukyā
puruṣeṇa yujyate, tataḥ śabdādisargaṃ karoti| śabdādiṣu śrotrādivṛttibhirmanasādhiṣṭhitābhiḥ
parigṛhīteṣu viṣayeṣu buddhiradhyavasāyaṃ karoti| tato buddhyavasitamarthaṃ
puruṣaścetayate iti| evaṃ caitanyasvarūpatvānnirguṇatvam, vyāpitvānniṣkriyatvamiti sāṃkhyapuruṣasya
viśeṣaḥ| uktaṃ ca-caitanyamanye manyante bhinnaṃ buddhisvarūpataḥ|ātmanaśca nijaṃ
rūpaṃ caitanyaṃ kalpayanti te||pradhānenopanītaṃ ca phalaṃ bhuṅkte sa kevalam|kartṛtvaṃ
tasya naivāsti prakṛtereva tanmatam||[tattvasaṃgraha-285-86]pravartamānān prakṛterimān guṇāntamovṛtatvādviparītacetanaḥ|ahaṃ
karomītyabudho'bhimanyatetṛṇasya kubjīkaraṇe'pyanīśvaraḥ||iti|[sāṃkhyakramadīpikā-43]upaniṣadvādinastu
samastaprāṇisaṃtānāntargatamekameva vyāpi
nityaṃ ca jñānamicchanti| tadvivartarūpatayā sakalamidaṃ kṣitijalapavanahutāśanādikaṃ jagadavabhāsate|
tatsvabhāva eva cātmā| na bāhyaṃ kimapyavayavi paramāṇvādikaṃ grāhyaṃ pramāṇaprasiddhamasti|
āha ca-nityo jñānavivarto'yaṃ kṣititejojalādikaḥ|ātmā tadātmakaśceti saṃgirante'pare
punaḥ||grāhyalakṣaṇasaṃyuktaṃ na kiṃcidiha vidyate|vijñānapariṇāmo'yaṃ tasmātsarvaṃ
parīkṣyate||iti|[tattvasaṃgraha-328-29]pudgalavādinastu punarantaścaratīrthikāḥ| skandhebhyastattvānyatvābhyāmavācyaṃ
pudgalanāmānamātmānamicchanti| anyathā tīrthikasiddhāntābhiniveśadarśanaṃ
syāt| āha ca-kecicca saugataṃmanyā apyātmānaṃ pracakṣate| iti|[tattvasaṃgraha-336]kathamātmano'haṃpratyayaviṣayatā
syāt? svasvarūpeṇa tatrāpratibhāsanāt| tatkathamātmā
ahaṃpratyayatayā pratibhāsate ityucyate ? tasmād vikalpamātrametat| nirviṣayamutpadyate
iti sthitam||saṃprati citsvabhāvātmavādinaḥ sāṃkhyādayaḥ ṣaḍvijñānānāmātmaniṣedhamasahiṣṇavaḥ
prāhuḥ-śabdādijñānaṃ cidātmakamātmaivāsmābhirabhidhīyate| tatkathamasyātmatāpratiṣedha
ucyate ? iti parābhiprāyamākalayya siddhāntavādī prasaṅgamāsañjayannāha-śabdajñānaṃ yadi
tadā śabdo gṛhyeta sarvadā|nanu yadi śabdajñānātmaka ātmā, tasya ca nityatvāt śabdajñānaṃ
nityaṃ syāt, tadā śabdo'pi sadā nityameva tadbhāvābhāvakālayorgrahītavyaḥ syāt, śabdagrahaṇasvabhāvasya
tasya tatsadasattākāle sarvadānuvartanāt| anyathā nityatvameva tasya hīyeta|
bhavatu, evameveti cet, āha-jñeyaṃ vinā tu kiṃ vetti yena jñānaṃ nirucyate||61||jñānameva
nityamupasthitam, śabdasya tu kādācitkatvāt na sarvadā sattābhivyaktiḥ| tataśca tadasattākāle
jñeyaṃ vinā viṣayamantareṇa kiuṃ vetti kiṃ jānāti tad jñānam ? tuśabdo'sattākālapraśnaviśeṣe
vartate| yena jñeyena śūnyamapi jñānaṃ nirucyate abhidhīyate| jñeyaṃ jānātīti
jñānamākhyāyate, tadabhāvāt kathaṃ jñānamityāśayaḥ||etadevāha-ajānānaṃ yadi jñānaṃ kāṣṭhaṃ
jñānaṃ prasajyate|yadapi viṣayaṃ na jānāti, tadapi yadi jñānamucyate, tadā kāṣṭhamajñānasvabhāvaṃ
jñānaṃ prasajyate| na hi tena kiṃcidaparāddhaṃ yena na vijñānaṃ syāt| na caivam|
tasmādviṣayaparijñānābhāvāt yathā kāṣṭhaṃ jñānaṃ na bhavati, tathā anyadapi na syādityāha-tenāsaṃnihitajñeyaṃ
jñānaṃ nāstīti niścayaḥ||62||yena nirviṣayaṃ na jñānam, tena kāraṇena
asaṃnihitajñeyaṃ asaṃnihitamayogyadeśasthaṃ jñeyaṃ grāhyo viṣayo yasya tattathoktaṃ jñānaṃ
nāsti na vidyate iti niścayaḥ ekānta eṣaḥ| sāpekṣatvāt||syādetat-śabdasya sadāvidyamānatvāt
nāsaṃnihitaviṣayaṃ śabdajñānam| agrahaṇaṃ tu kadācit kādācitkābhivyaktitvāditi noktadoṣaprasaṅgaḥ|
naitadasti| yato yadasya jñānasya paricchedyaṃ rūpaṃ vyaktamityucyate, tasya sadāsaṃnihitaviṣayatayā
grāhakamajñānamabhidhīyate| śabdasya tu sadā sattvamasattvaṃ vā na
vivakṣitam| jñānaṃ tu kadācidagrāhakamityetāvataiva sādhyasiddheḥ| tasmādasaṃnihitajñeyamityanena
jñānasyaiva agrāhakatvaṃ sādhyate| yena rūpeṇa jñānasya grāhyo viṣayaḥ, tasya na sarvadā
saṃnidhānamastīti kṛtvā iti kathaṃ noktadoṣaprasaṅgaḥ ? śabdasya yathā sarvadā sattvaṃ
nāsti, tadvistarabhayānnocyate||api ca| yadi śabdajñānamevātmā, tadā tadgrahaṇātmakatvāttasya
rūpagrahaṇaṃ na syāt| naitadasti| yataḥ tadeva rūpagrāhakamiṣyate iti cedatrāha tadevetyādi-tadeva
rūpaṃ jānāti tadā kiṃ na śṛṇotyapi|tadeva śabdajñānameva yadi rūpaṃ jānātīti
matam, tadā kiṃ na śṛṇotyapi, tadā rūpagrahaṇakāle kimiti na śṛṇotyapi, śabdamapi kiṃ
na gṛhṇāti ? śabdajñānatvāt| atha gṛhṇātyeva, yadi saṃnihitaṃ syāt| kevalamasaṃnidhānāt na
doṣa iti parasyottaramāśaṅkayāha śabdasyetyādi-śabdasyāsaṃnidhānāccettatastajjñānamapyasat||63||śabdasya
viṣayatāmāpannasya asaṃnidhānādayogyadeśāt grahaṇaṃ na syāt-yadi, evamabhidhīyate,
tatastat jñānamapyasat| tat tasmāt tarhi śabdasyāsaṃnidhānāt tat jñānamapi śabdajñānam
asadavidyamānam| śabdajñānameva tarhi tanna bhavatītyarthaḥ||kiṃ ca| yadi śabdajñānaṃ
tadā rūpagrahaṇādyātmakaṃ tanna yujyate ityāha śabdagrahaṇetyādi-śabdagrahaṇarūpaṃ yattadrūpagrahaṇaṃ
katham|śabdasya grahaṇarūpaṃ śabdasya grahaṇasvabhāvam| śabdagrāhakamiti yāvat|
yat jñānaṃ tad rūpagrahaṇaṃ rūpagrahaṇātmakaṃ katham ? na kathaṃcidapi syāt| ekasya niraṃśasya
rūpadvayāyogāt| nanu yathā kaścideka eva kasyacidapekṣayā pitā, kasyacidapekṣayā
ca sa eva putraḥ syāt, tathā prakṛte'pi rūpadvayamekasya bhaviṣyatītyāha ekaḥ pitetyādi-ekaḥ
pitā ca putraśca kalpyate na tu tattvataḥ||64||ekaḥ pitā eva janakaḥ putraśca janyaḥ sa
eveti kalpyate, sa tu tadapekṣayā kalpanayā vyavasthāpyate| na tu tattvataḥ, na punaḥ paramārthataḥ|
eka eva svabhāvaḥ ubhayātmakaḥ kalpanāsamāropitavyapadeśāt [rūpabhedena] punareka
eva tathā nānābhidhānena naivābhidhīyate| ubhayavāstavarūpadvayamekasya ghaṭanīyam, tacca
kathaṃcidapi na saṃgacchate, rūpadvayavyatibhinnatayā vastuno'pi dvitvaprasaṅgāt| tasmāt
yathā vāstavamekasya dvirūpatvaṃ tanna dṛṣṭāntadharmiṇyasti, yaccāsti kālpanikam, tat prakṛtānupayogīti
yatkiṃcidetat||ito'pi na pāramārthiko'yaṃ vyapadeśa ityāha sattvaṃ raja iti-sattvaṃ
rajastamo vāpi na putro na pitā yataḥ|etacca avaśyaṃ tvayāpi svīkartavyam-sāṃkhyamate
hi triguṇamekaṃ jagat, tataḥ sattvaṃ rajastamo vāpīti samudāyaḥ samuccayārthaḥ| yato
yasmādete guṇāḥ svasvabhāvāvasthitāḥ pratyekaṃ samuditā vā| tasmānna pitā na putraḥ paramārthataḥ|
sarvadā guṇā eva kevalāḥ santi| ayamarthaḥ-putrāvasthāyāṃ ye sattvarajastamolakṣaṇā
guṇāḥ, te eva prāptajanakabhāvā api tena pūrvāparakālayoraviśiṣṭasvabhāvā eva| te tatastadapekṣya
pitā putraścābhidhīyante, na tu tatra kaścidviśeṣaḥ| tataḥ kālpanika evāyaṃ vyavahāraḥ|
yadi ca rūpagrahaṇakāle'pi śabdagrahaṇātmakamekameva tajjñānam, tadā tatsvabhāvamupalabhyeta,
na copalabhyate| tato na tadgrahaṇātmakamityāha śabdagrahaṇetyādi-śabdagrahaṇayuktastu
svabhāvastasya nekṣyate||65||śabdagrahaṇena yuktaḥ saṃbaddhaḥ| tuśabdo viśeṣābhidhāne|
svabhāvastasya rūpagrāhakasya jñānasya nekṣyate na pratīyate| atastadā tasya śabdagrahaṇatā
nāstīti niścīyate||syādetat-yadi nāma na pratīyate, tathāpi tadeva tat| kathaṃ
tarhi rūpagrahaṇamityāha tadevetyādi-tadevānyena rūpeṇa naṭavatso'pyaśāśvataḥ|tadeva śabdajñānam|
anyena rūpeṇa svabhāvena rūpagrahaṇātmakena rūpaṃ gṛhṇātīti śeṣaḥ| kathamiva tasyānurūpatā
? naṭavat| yathā nāṭyasamaye raṅgabhūmigato naṭaḥ eka eva nānārūpeṇāvatarati, tathā
prakṛte'pīti na doṣaḥ| atrāha-so'pyaśāśvataḥ iti anityaḥ pūrvasvabhāvaparityāgena rūpāntaramāviśati|
na ca pūrvāparakālayorekasvabhāva eva naṭo nānārūpasaṃbandhāt, anyathā tasya
rūpadvayamekadeti bhāṣeta| iti sādhyavikalo dṛṣṭāntaḥ| athāpi syāt-bhāvaḥ sa eva| svabhāvaḥ
punarasya aparāpara utpadyate nirudhyate ca| tataḥ ayamadoṣa ityatrāha sa evānyetyādi-sa
evānyasvabhāvaścedapūrveyaṃ tadekatā||66||sa evātmā naṭo vā| anyasvabhāvaḥ aparasvabhāvaḥ|
ced yadi ucyate, tadā apūrveyaṃ tadekatā, apūrveyamadṛṣṭapūrveyamīdṛśī tadekatā| tasya
bhāvasya aparasvabhāvotpattāvapi ekatā abhinnātmatā| tathā hi-sa eveti tattvamākhyāyate, punaranyasvabhāva
iti tasyaiva anyatvam| na caitat parasparaviruddhadharmadvayamekasya yuktam|
na hi bhāvo nāma anya eva svabhāvāt, yena tasyotpādanirodhayorapi bhāvasya tau na syātām|
nāpi tadabhinnasya svabhāvasya utpādanirodhayorbhāvasya tādavasthyaṃ yuktamabhedābhāvaprasaṅgāt|
bhede vā saṃbandhāsiddhiriti bhāvaḥ||syādetat-bhavatveva eṣa prasaṅgaḥ yadi rūpadvayamasyātmanaḥ
satyaṃ syāt| kiṃ tarhi nijamasya rūpamapahāya aparaṃ rūpamatāttvikam, tena
noktadoṣaprasaṅgaḥ, ityāśayamāśaṅkayannāha anyadrūpamityādi-anyadrūpamasatyaṃ cennijaṃ
tadrūpamucyatām|anyadrūpaṃ tadviṣayopādhikaṃ sphaṭikopalasyeva asatyamasvābhāvikam, iti cedyadi,
tarhi nijaṃ tadrūpamucyatām nijaṃ svābhāvikaṃ tasyātmano rūpaṃ tattvamucyatām| astyevānyadrūpaṃ
tasya| kiṃ tat ? jñānatā cet-jñānatā cettataḥ sarvapuṃsāmaikyaṃ prasajyate||67||jñānātmataiva
tasya pūrvāparakālānugāminī nijaṃ rūpam| kimanyadvaktavyam ? [tadrūpeṇa pūrvāparānyarūpasaṃbandhe'pi
sphaṭikavad yadi eko'stītyucyate, evaṃ sarvapuṃsāmaikyaṃ prasajyate,
evaṃ jñānatvena tatsādhāraṇarūpatvāt| tadyathā pūrvaparakālikayoḥ śabdarūpajñānayorbhinnākāratvād
bhinnayorapyekatvameva, tathā sarvasattvānāṃ prāṇigatigatānāmekātmatā prasajyate]
āpadyate, vastuto bhede'pi viśeṣābhāvāt||itthaṃ ca punaridamatiprasajyate ityāha cetanetyādi-cetanācetane
caikyaṃ tayoryenāstitā samā|yadi vā avāntaraṃ bhedanibandhanaṃ viśeṣamapāsya
kiṃcidākārakamāśritya ekatvamucyate tadā cetanā puruṣadharmaḥ, acetanā prakṛtyādidharmaḥ|
cakāro doṣāntarasamuccaye| te'pi ekamabhinnaṃ vastu syātām| katham ? tayoścetanācetanayoḥ
yena kāraṇena astitā samā| sāpi bhāvānāṃ nijaṃ rūpam| samā dvayorapi tulyā|nanu
ca| atrāpi sādṛśyanibandhanamiṣyate eva ekatvaṃ vastubhede'pi| tato'yamiṣṭaprasādhanādadoṣa
ityāha viśeṣaścetyādi-viśeṣaśca yadā mithyā kaḥ sādṛśyāśrayastadā||68||dūṣaṇāntaradyotane
cakāraḥ| viśeṣo bhedaḥ sarvabhāvānāmaniyamena yadā mithyā asatyam [tyaḥ ?], nijameva rūpaṃ
satyam, tadā kaḥ sādṛśyāśrayaḥ syāt ? kimāśritya sādṛśyaṃ vyavasthāpyate ? viśeṣasadbhāve
hi kiṃcinmātrasādharmyeṇa sādṛśyaṃ syāt| viśeṣābhāve ca tadeva tat syānna sadṛśam| na hi
gogavayayorgoviśeṣamananubhavan na gavayo gosadṛśo bhavet, api tu gaureva syāt| ato viśeṣa
eva sādṛśyāśrayaḥ| sa ca yadā pāramārthiko na bhavati, tadā kaḥ sādṛśyasya samānākāratāyāḥ
puṃsāmanyasya vā āśrayo nibandhanaṃ vā bhavet ? naiva kaścidityarthaḥ| ato vastuta eva
ekatvamāpatitaṃ bhavataḥ, na sādṛśyakṛtam| tat kathaṃ siddhasādhanādadoṣa ityucyate ?evaṃ
kāpila [jaina]jaiminīyaparikalpitasya citsvabhāvasyātmanaḥ sattvamasiddham| upaniṣadvādiparikalpite'pi
yathāsaṃbhavaṃ dūṣaṇamabhidheyamiti||sāṃpratamacetanasya naiyāyikādiparikalpitasyātmanaḥ
sadvayavahārapratiṣedhāyāha acetanaścetyādi-acetanaśca naivāhamācaitanyātpaṭādivat|cetanastāvadātmā
uktakrameṇa na yujyate| acetano'pi naivāhamātmā yukta iti cakārārthaḥ|
kutaḥ ? ācaitanyāt caitanyābhāvāt| na vidyate cetanā asyetyacetanaḥ| tasya bhāvaḥ ācaitanyam|
ubhayapadavṛddhiḥ pāralaukikādivat| tasmāt| acetanatvādityarthaḥ| kathamiva ? paṭādivat|
yathā paṭavṛkṣaparvatādayaḥ caitanyavirahādātmā na bhavanti, tathā abhimato'pi| karmakartṛtvāderasyābhyupagamāt|
anyathā na kiṃcit prayojanaṃ tena| na ca acetanasya tadyuktam,
yathā paṭādeḥ| yadi nāma svayamasāvacetanaḥ, tathāpi buddheścetanā cetayate, tenāyamadoṣaḥ
iti parābhiprāyaṃ saṃbhāvayannāha atha jña ityādi-atha jñaścetanāyogādajño naṣṭaḥ prasajyate||69||atheti
pṛcchāyām| athāyamātmā cetanāyogād buddhisamavāyāt svayamacetano'pi jño
bhavati| jānātīti jñaḥ iti kapratyayāntasya rūpam| evamupagamyamāne ajño naṣṭaḥ prasajyate|
yadā tarhi madamūrcchāvasthāyāṃ cetanānivṛttau ayamātmā ajño na kiṃcidapi jānāti, tadā
naṣṭaḥ prāktanacaitanyasaṃbaddhasvabhāvaparityāgādvinaṣṭaḥ prasajyate||caitanyasaṃbandhāsaṃbandhakālayorekasvabhāvatvānnāyaṃ
doṣa iti paramāśaṅkayannāha athāvikṛta ityādi-athāvikṛta
evātmā caitanyenāsya kiṃ kṛtam|atha caitanyotpādanirodhayoravikṛta eva anutpannāniruddhasvabhāva
evātmā| yadyevam, tarhi caitanyenāsya kiṃ kṛtam, acetanasya sarvakālamavikṛtasya
sataḥ asyātmanaḥ caitanyena buddhisamavāyena kiṃ kṛtam, kimatiśayādhānamanuṣṭhitam? na kiṃcit|
buddhisamavāye'pi tathaivāpracyutaprācyasvabhāvasya avasthānādacetana evātmā| tathā ca
sati kimanuṣṭhitaṃ bhavadbhirityāha-ajñasya niṣkriyasyaivamākāśasyātmatā matā||70||ajñasya
kiṃcidapi hitāhitaṃ jñātumaśaktasya niṣkriyasya nirgato bahirbhūtaḥ kriyāyā iti niṣkriyaḥ|
tasya sarvapratīkārarahitasya anādheyātiśayatayā asaṃskartavyasya| athavā sarvakarmaṇi
śaktivikalasya gamanādhikriyāśūnyasya vā ākāśasya prakṛtānupayogitvādākāśakalpasya| evaṃ
sati ātmatā ātmasvabhāvavyavasthā vyavasthāpitā| etacca svamatenodāharaṇam| yathā niḥsvabhāvatayā
sarvakriyāśūnyaṃ prajñaptisanmātramākāśam, tathā ātmāpītyarthaḥ| paramatenāpi vā|
yathā ca na karmakartrādirūpamākāśamacetanatvādakriyatvācca, tathā ātmapīti bhāvaḥ||idānīṃ
punaranyathā ātmapratiṣedhabādhakaṃ paramatenotthāpayannāha na karmetyādi-na karmaphalasaṃbandho
yuktaścedātmanā vinā|yadi na kaścidekaḥ paralokī syāt, tadā tenātmanā paralokagāminā
vinā antareṇa karmaphalasaṃbandho'yuktaḥ| karma śubhāśubham, phalaṃ ca tasyaiva iṣṭāniṣṭalakṣaṇam,
tayoḥ saṃbandhaḥ| karmaṇaḥ kṛtasya phalena vā saṃbandhaḥ| yenaiva kṛtaṃ karma,
tasyaiva tatphalapratilambho nānyasyeti| na yukto na ghaṭate| iṣyate ca paraloke karmaphalasaṃbandhaḥ|
tatra ca saugatānāmapyavivādaḥ| tathā ca sūtram-anenaiva kṛtaṃ karma, ko'nyaḥ
pratyanubhaviṣyati ? na hi bhikṣavaḥ kṛtopacitāni karmāṇi pṛthivīdhātau vipacyante nābdhātau
na tejodhātau na vāyudhātau | upātteṣveva skandhadhātvāyataneṣu............ iti vistaraḥ|uktaṃ
ca-na praṇaśyanti karmāṇi kalpakoṭiśatairapi|sāmagrīṃ prāpya kālaṃ ca phalanti khalu
dehinām||iti|tataḥ karmaphalasaṃbandho'nivārito bhavatāmapi| tasmādavaśyamaṅgīkartavya
ātmā| anyathā sarvametadasaṃgataṃ syāt| kathamasati ātmani karmaphalasaṃbandho ghaṭate ityāha
karma kṛtvetyādi-karma kṛtvā vinaṣṭe hi phalaṃ kasya bhaviṣyati||71||hi yasmāt karma
kṛtvā karmotpādya śubhāśubhalakṣaṇam| vinaṣṭe niruddhe sati karmakartari| phalaṃ kasya bhaviṣyati|
ātmano'sattve paralokagāminaḥ kasyacidabhāvāt| yena cittakṣaṇena kṛtaṃ karma, tasya
kṣaṇikatayā tatkarmakriyākāle nivṛttatvāt, kṛtasya karmaṇaḥ phalaṃ sugatau durgatau vā
sukhaduḥkhātmakaṃ kasya bhaviṣyati utpatsyate ? naiva kasyacit syāt| paraloke ca kṛtakarmaṇa
eva phalayogino'nyasya kasyacidutpādāt, iti kṛtavipraṇāśo'kṛtābhyāgamaśca syāt||upalakṣaṇaṃ
caitat| smṛtipratyabhijñānasaṃśayanirṇayasvayaṃnihitapratyanumārgaṇadṛṣṭārthakutūhalaviramaṇakārya-kāraṇabhāvatadadhigatapramāṇabandhamokṣādayo'pi
na syuḥ cedyadi matam, tanna
yuktamityāha dvayorityādi-dvayorapyāvayoḥ siddhe bhinnādhāre kriyāphale|dvayorapyāvayoḥ|
ātmavādino bhavataḥ, mama ca nairātmyavādinaḥ| siddhe niścite| ke siddhe ? āha-bhinnādhāre
kriyāphale karma kriyā asmin bhave, tasyāḥ phalaṃ paraloke| te bhinnādhāre nānādhikaraṇe
siddhe| tathāhi-na yenaiva śarīreṇa tasmin janmani karma karoti, tenaiva pretya phalamupabhuṅkte|
ataḥ anyadeva karmakartṛ, tadanyacca phalabhoktṛ| ato bhinnādhāre kriyāphale bhavataḥ|
atra ca avipratipattirāvayoḥ| syādetat-ātmavyāpāramantareṇa te eva kartṛtvopabhoktṛtve
na syātāmityatrāha-nirvyāpāraśca tatrātmetyatra vādo vṛthā nanu||72||nirvyāpāro vyāpārarahitaḥ|
tatra tayoḥ karmakriyāphalopabhogayoḥ ātmā niṣkriyatvādacetanatvāt| nityatvānna kvacidapi
kriyāyāṃ samarthaḥ| yadapyuktam-jñānamātrādisaṃbandhaḥ kartṛtvaṃ tasya bhaṇyate|sukhaduḥkhādisaṃvittisamavāyastu
bhoktṛtā||iti|[tattvasaṃgraha-176]tadapi pūrvāparakālayoravicalitasvabhāvasya
uktakrameṇa na saṃgacchate| iti hetoratrātmani nirvyāpāre vādo vivādo
vṛthā niṣphalaḥ| yadarthamasāvaṅgīkṛtaḥ, tatra tasyānupayogitvāt| nanviti parasaṃbodhane||nanu
yadi ātmā na bhavet, kathaṃ tarhi kṛtavipraṇāśādidoṣo na syāt ? tato na vṛthā tadvāda
ityāha hetumānityādi-hetumān phalayogīti dṛśyate naiṣa saṃbhavaḥ|yo hetumān karmaṇā yuktaḥ,
sa eva phālayogī phalasaṃbaddhaḥ iti evameṣa saṃbhavo na dṛśyate, nopalabhyate| yasmāt-anya
eva mṛto loke jāyate anya eva hi|tato hetumataḥ phalayogo na dṛśyate| etattarhi kathaṃ
nīyate yaduktam-anenaiva kṛtaṃ karma, ko'nyaḥ pratyanubhaviṣyatīti ? atrāha saṃtānasyetyādi-saṃtānasyaikyamāśritya
kartā bhokteti deśitam||73||saṃtānasya uttarottarānekakṣaṇaparaṃparālakṣaṇasya
kāryakāraṇabhāve na pravartamānasya aikyamāśritya anekeṣu ekatvaṃ lokādhyavasāyavaśādāropitameva
nimittīkṛtya kartā bhoktā iti deśitam-ya eva karmaṇaḥ kartā sa eva
tatphalasyopabhoktā ca| ityetaddeśitatve'pi neyābhiprāyavaśāt bhagavatā prakāśitam| anyathā
karmaphalocchedaṃ manyeta janaḥ| na tu tāvatā ubhayalokānugāminaḥ sattvamākhyātam| ata eva
ca tatraivoktam-upātteṣveva skandhadhātvāyataneṣu vipacyante iti| tathā cetanā karma, cetayitvā
karma iti vacanācca| taduktam-karmajaṃ lokavaicitryaṃ cetanā tatkṛtaṃ ca tat|cetanā
mānasaṃ karma tajje vākkāyakarmaṇī||iti|[abhi. ko. 4.1]anyatrāpyuktam-sattvalokamatha bhājanalokaṃcittameva
racayatyaticitram|karmajaṃ hi jagaduktamaśeṣaṃkarma cittamavadhūya na
cāsti|| iti|[ma. a. 6.89]tasmānna cittavinirmuktamanyat karmāsti| tacca kuśalākuśalaṃ cittamutpadya
nirudhyamānaṃ svopādeyacittakṣaṇe kuśalākuśalādisaṃskāraviśeṣavāsanāmādadhāti|
tadapi tadāhitavāsanamuttarottaratadabhisaṃskṛtakṣaṇaparaṃparāvicchedataḥ saṃtānapravartamānaṃ
pariṇativiśeṣamupagacchat karmaviśeṣānurūpaṃ tathāvidhaṃ sukhādisvabhāvaṃ cittātmakameva
phalamabhinirvartayati paraloke| tadyathā kṣitibījādayaḥ parasparopasarpaṇapratyayaviśeṣāt
samadhigatātiśayatayā prathamakṣaṇopanipātinaḥ svopādeyabhūtadvitīyakṣaṇakalāpe kāryotpādānuguṇaviśeṣotpādanadvāreṇa
taduttarottaratāratamyamupajanayantaḥ saṃtatipariṇāmaviśeṣādantyakṣaṇalakṣaṇaṃ
prakarṣaparyantamāsādayanto bījānurūpaśālikodravāṅkuramutpādayanti| yathā
ca lākṣārasaparibhāvitaṃ mātuluṅgādibījamuptaṃ tatsaṃskāraparaṃparāpravṛtteḥ tatpuṣpādiṣu
raktatāmutpādayati, na ca tatra kaścit pūrvāparakālayoreko'nugāmī samasti| tacca kuśalākuśalasamānasyāpi
(?) kalpanopasthāpitatvāt nopanyāso yuktaḥ| taduktam-yasminneva hi saṃtāne
āhitā karmavāsanā|phalaṃ tatraiva badhnāti karpāse raktatā yathā||iti|tasmādyathā bījādiṣu
ātmānamantareṇāpi pratiniyamena kāryaṃ tadutpattiśca krameṇa bhavati, tathā prakṛte'pi
paralokagāminamekaṃ vināpi kāryakāraṇabhāvasya niyāmakatvāt pratiniyatameva phalam, kleśakarmābhisaṃskṛtasya
saṃtānasya avicchedena pravartanāt paraloke phalapratilambho'bhidhīyate,
iti nākṛtābhyāgamo na kṛtavipraṇāśo bādhakam| tato nātmānamantareṇa karmaphalasaṃbandho
na yujyate| yathā ca satyevātmani sa na ghaṭate, tathā sapracayamucyamānamativistaraṃ syāditi
neha pratanyate|| āha ca-nātmāsti skandhamātraṃ tu kleśakarmābhisaṃskṛtam|antarābhavasaṃtatyā
kukṣimeti pradīpavat||iti||[abhi. ko.]pudgalatadvādibhistattvānyatvapratiṣedhapakṣābhyupagamāt
svayameva vastutvaṃ pratiṣiddham| vastuno hi tattvānyatvaprakārānatikramāt,
parasparaparihāravatorekapratiṣedhāparavidhināntarīyakatvāt| bhārahārādisūtramapi samarthitamatrārthe|
tasmādābhiprāyikīṃ bhagavato deśanāmajānadbhiḥ parikalpito'sau, na vastusat|
vastutvābhyupagame nānyatvam, ityātmano nirākaraṇenaiva nirastaḥ, iti na punarviśeṣeṇa pratiṣedhitaḥ|
uktaṃ caitadbhagavatā-iti hi bhikṣavaḥ asti karma, asti phalam | kārakastu nopalabhyate
ya imān skandhān vijahāti, anyāṃśca skandhānupādatte, anyatra dharmasaṃketāt|
atrāyaṃ dharmasaṃketaḥ, yadasmin sati idaṃ bhavati, asyotpādādidamutpadyate iti||etena bhagavataiva
idaṃpratyayatāmātralakṣaṇaḥ kāryakāraṇabhāvo'pi darśita eva| ayamapi ca saṃtānasyetyanena
[saṃtāna eka ityanena] yathāvyavahāramanirūpitasvarūpaḥ sūcita eva, saṃtānavacanena
idaṃpratyayatāmātrasyābhyupagamāt| anyathā saṃtāna eva na syāt| tena vāstavakāryakāraṇabhāvabhāvino
doṣā nāvalīyante| idameva ācāryapādairapyuktam-aśaktaṃ sarvamiti ced bījāderaṅkurādiṣu|dṛṣṭā
śaktirmatā sā cetsaṃvṛtyāstu yathā tathā||iti|kāryakāraṇabhāvapratiniyamādeva
smṛtyabhāvo'pi nirastaḥ| ekasyānugamātmano'bhāvāt na smartā kaścidiha vidyate, kiṃ tarhi
smaraṇameva kevalamāropavaśāt smaryamāṇavastuviṣayam| na ca atra smarturabhāve'pi kaścid
vyāghātaḥ| anubhūte hi vastuni vijñānasaṃtāne smṛtibījādhānāt kālāntareṇa saṃtatiparipākahetoḥ
smaraṇaṃ nāma kāryamutpadyate| evaṃ pratyabhijñānādayo'pi draṣṭavyāḥ| ativistarabhayāt
pratyekamiha na pratividhīyante iti tatsamarthanamanyatraiva vistareṇāvadhāryamiti||sarvametat
saṃvṛtisatyamupādāya samarthitam| paramārthe tu sarvadharmāṇāṃ niḥsvabhāvatvāt sarvavikalpoparamācca
na kiṃcidutpadyate vā nirudhyate vā sātmakamanātmakaṃ vā| nāpi vicāryamāṇaṃ
karma tatphalaṃ vā, nāpi ihaloko na paraloko vā na kaścidasti, kalpanāviṭhapitatvāt|
tasmāt sarvametat pratibimbasaṃnibhaṃ niḥsvabhāvamutpadyate nirudhyate ca| kāryakāraṇaṃ
ca sātmakaṃ nirātmakaṃ ca nityamanityaṃ cābhidhīyate| svapnavat karmakartṛtvam, tatphalopabhogaḥ,
ihalokaḥ, paralokaḥ, sugatidurgatigamanaṃ ca kalpanānāmaprahāṇāt| iti sarvatra sustham|
yadvakṣyati-evaṃ na ca nirodho'sti na ca bhāvo'sti tattvataḥ|ajātamaniruddhaṃ ca tasmātsarvamidaṃ
jagat||svapnopamāstu gatayo vicāre kadalīsamāḥ|ityādi|[bodhi. 9.151-52]uktaṃ
ca-kartā svatantraḥ karmāpi tvayoktaṃ vyavahārataḥ|parasparāpekṣikī tu siddhiste'bhimatānayoḥ||na
kartāsti na bhoktāsti puṇyāpuṇyaṃ pratītyajam|yatpratītya na tajjātaṃ proktaṃ vācaspate
tvayā||iti|[catuḥ 2.8-9]yathā nirātmānaśca sarve dharmāḥ karmaphalasaṃbandhāvirodhaśca,
niḥsvabhāvatā ca, yathā dṛṣṭasarvadharmāvirodhaśca, tathā pitāputrasamāgame deśitam|
taduktam-bhagavānāha-evameva mahārāja bālo'śrutavān pṛthagjanaścakṣuṣā rūpāṇi dṛṣṭvā saumanasyasthānīyāni
abhiniviśate| so'bhiniviṣṭaḥ samanunīyate| samanunītaḥ saṃrajyate| saṃrakto
rāgajaṃ karmābhisaṃskaroti trividhaṃ kāyena, caturvidhaṃ vācā, [trividhaṃ manasā]| tacca
karmābhisaṃskṛtamādita eva kṣīṇaṃ niruddhaṃ vigataṃ vipariṇataṃ na pūrvāṃ diśaṃ niśritya
tiṣṭhati, na dakṣiṇām, na paścimām, nottarām, nordhvam, nādhaḥ, nānuvidiśam, neha, na tiryak,
nobhayamantarā| tat punaḥ kālāntareṇa maraṇakālasamaye pratyupasthite jīvitendriyanirodhe
āyuṣaḥ parikṣayāt tatsabhāgasya karmaṇaḥ kṣīṇatvāt caramavijñānasya nirudhyamānasya manasa
ārambaṇībhavati| tadyathāpi nāma śayitavibuddhasya janapadakalyāṇī| iti hi mahārāja caramavijñānenādhipatinā
tena ca karmārambaṇena aupapattyaṃśikaṃ dvayapratyayaṃ prathamaṃ vijñānamutpadyate|
yadi vā nārakeṣu, yadi vā tiryagyonau, yadi vā yamaloke, yadi vā āsurakāye,
yadi vā manuṣyeṣu, yadi vā deveṣu| tasya ca prathamavijñānasya aupapattyaṃśikasya samanantaraniruddhasya
anantaraṃ sabhāgā cittasaṃtatiḥ pravartate, yatra vipākasya pratisaṃvidā
prajñāyate| tatra yaścaramavijñānasya nirodhaḥ, tatra cyutiriti saṃkhyā bhavati, yaḥ prathamavijñānasya
prādurbhāvaḥ, tatropapattiriti| iti mahārāja na kaściddharmo'smāllokāt paralokaṃ
gacchati, cyutyupapattī prajñāyete| tacca mahārāja caramavijñānamutpadyamānaṃ na kutaścidāgacchati,
nirudhyamānaṃ na kvacidgacchati| karmāpyutpadyamānaṃ na kutaścidāgacchati,
nirudhyamānaṃ na kvacidgacchati | [prathamavijñānamapyutpadyamānaṃ na kutaścidāgacchati,
nirudhyamānaṃ na kvacidgacchati] | tat kasya hetoḥ ? svabhāvavirahitatvāt| caramavijñānaṃ
caramavijñānena śūnyam, karma karmaṇā śūnyam, prathamavijñānaṃ prathamavijñānena śūnyam,
cyutiścyutyā śūnyā, upapattirupapattyā śūnyā| karmaṇāṃ ca avandhyatā prajñāyate, vipākasya
ca pratisaṃvedanā| na tatra kaścit kartā, na bhoktā, anyatra nāmasaṃketāt|| iti vistaraḥ||evaṃ
dveṣamohābhyāmapi karmābhisaṃskaraṇaṃ yathāyogyaṃ vācyamiti||śālistambasūtre'pyuktam-punaraparaṃ
tattve'pratipattirmithyāpratipattirajñānamavidyā| evamavidyāyāṃ satyāṃ trividhāḥ
saṃskārā abhinirvartante puṇyopagāḥ, apuṇyopagāḥ ānañjayopagāśca| ime ucyante avidyāpratyayāḥ
saṃskārā iti| puṇyopagānāṃ saṃskārāṇāṃ puṇyopagameva vijñānaṃ bhavati, apuṇyopagānāṃ
saṃskārāṇāmapuṇyopagameva vijñānaṃ bhavati, ānañjyopagānāṃ saṃskārāṇāmānañjyopagameva vijñānaṃ
bhavati| idamucyate saṃskārapratyayaṃ vijñānamiti| tadeva vijñānapratyayaṃ nāmarūpam|
nāmarūpavivṛddhyā ṣaḍbhirāyatanadvāraiḥ kṛtyakriyāḥ pravartante, tannāmarūpapratyayaṃ
ṣaḍāyatanamucyate| ṣaḍbhya āyatanebhyaḥ ṣaṭ sparśakāyāḥ pravartante| ayaṃ ṣaḍāyatanapratyayaḥ
sparśa ityucyate| yajjātīyaḥ sparśo bhavati tajjātīyā vedanā pravartate| iyaṃ sparśapratyayā
vedanetyucyate| yastāṃ vedayati, viśeṣeṇāsvādayati, abhinandayati, adhyavasyati, adhitiṣṭhati,
sā vedanāpratyayā tṛṣṇetyucyate| āsvadanā, abhinandanā, adhyavasāyasthānam, ātmapriyarūpasātarūpairviyogo
mā bhavatviti aparityāgo bhūyo bhūyaśca prārthanā, idaṃ tṛṣṇāpratyayamupādānamityucyate|
evaṃ prārthayamānaḥ punarbhavajanakaṃ karma samutthāpayatti kāyena
vācā manasā, sa upādānapratyayo bhava ityucyate| tatkarmanirjātānāṃ pañcaskandhānāmabhinirvṛttiryā,
sā bhavapratyayā jātirityucyate| yā (yo) jātyabhinirvṛttānāṃ skandhānāmupacayaparipākādvināśo
bhavati, tadidaṃ jātipratyayaṃ jarāmaraṇamityucyate| peyālaṃ| tatra vijñānaṃ
bījasvabhāvatvena hetuḥ| karma kṣetrasvabhāvatvena hetuḥ| avidyā tṛṣṇā ca kleśasvabhāvatvena
hetuḥ| karmakleśā vijñānabījaṃ saṃjanayanti| tatra karma vijñānabījasya kṣetrakāryaṃ
karoti| tṛṣṇā vijñānabījaṃ snehayati| avidyā vijñānabījamavakirati| asatāmeṣāṃ pratyayānāṃ
vijñānabījasyābhinirvṛttirna bhavati| tatra karmaṇāṃ naivaṃ bhavati-ahaṃ vijñānabījasya
kṣetrakāryaṃ karomi| tṛṣṇāyāṃ api naivaṃ bhavati- ahaṃ vijñānabījaṃ snehayāmīti| avidyāyā
api naivaṃ bhavati-ahaṃ vijñānabījamavakirāmīti| vijñānabījasyāpi naivaṃ bhavati-ahamebhiḥ
pratyayairjanitamiti| api tu vijñānabījaṃ karmakṣetrapratiṣṭhitaṃ tṛṣṇāsnehābhisyanditam
avidyāvakīrṇaṃ virohati, nāmarūpāṅkurasyābhinirvṛttirbhavati| sa ca nāmarūpāṅkuro na svayaṃkṛto
na parakṛto nobhayakṛto neśvaranirmito na kālapariṇāmito na caikakāraṇādhīno nāpyahetusamutpannaḥ|
atha ca mātāpitṛsaṃyogādṛtusamavāyādanyeṣāṃ ca pratyayānāṃ samavāyādāsvādanānuprabaddhaṃ
vijñānabījaṃ tatratatropapattyāyatanapratisaṃdhau mātuḥ kukṣau nāmarūpāṅkuramabhinirvartayati
asvāmikeṣu dharmeṣu amameṣu aparigraheṣu apratyarthikeṣu ākāśasameṣu māyālakṣaṇasvabhāveṣu
hetupratyayānāmavaikalyāt| peyālaṃ| na tatra kaściddharmo'smāllokāt paralokaṃ
saṃkrāmati| asti ca karmaphalam, asti ca vijñaptiḥ, hetupratyayānā mavaikalyāt| peyālaṃ|
yathā agnirupādānavaikalyānna jvalati, upādānāvaikalyācca jvalati, evameva karmakleśajanitaṃ
vijñānabījaṃ tatratatropapattyāyatanapratisaṃdhau mātuḥ kukṣau nāmarūpāṅkuramabhinirvartayati
asvāmikeṣu dharmeṣu amameṣu aparigraheṣu apratyarthikeṣu ākāśasameṣu māyālakṣaṇasvabhāveṣu
hetupratyayānāmavaikalyāt| evamādhyātmikasya pratītyasamutpādasya pratyayopanibandho
draṣṭavyaḥ||tatra ādhyātmikaḥ pratītyasamutpādaḥ pañcabhiḥ kāraṇairdraṣṭavyaḥ|
katamaiḥ pañcabhiḥ ? na śāśvatataḥ, nocchedataḥ, na saṃkrāntitaḥ, parīttahetuto vipulaphalābhinirvṛttitaḥ,
tatsadṛśānuprabandhataśceti| kathaṃ na śāśvatataḥ ? yasmādanye māraṇāntikāḥ
skandhāḥ, anye aupapattyaṃśikāḥ skandhāḥ prādurbhavanti| na tu ya eva māraṇāntikāḥ skandhāḥ,
ta eva aupapattyaṃśikāḥ prādurbhavanti| ato na śāśvatataḥ| kathaṃ nocchedataḥ ? na ca
pūrvaniruddheṣu māraṇāntikeṣu skandheṣu aupapattyaṃśikāḥ skandhāḥ prādurbhavanti, nāpyaniruddheṣu|
api tu māraṇāntikāḥ skandhā nirudhyante, tasminneva ca samaye aupapattyaṃśikāḥ
skandhāḥ prādurbhavanti, tulādaṇḍonnāmāvanāmavat| ato nocchedataḥ| kathaṃ na saṃkrāntitaḥ
? visadṛśāt sattvanikāyādvisabhāgāḥ skandhā jātyantare'bhinirvartante| ato na saṃkrāntitaḥ|
kathaṃ parīttahetuto vipulaphalābhinirvṛttitaḥ ? parīttaṃ karma kriyate, vipulaphalavipāko'nubhūyate|
ataḥ parīttahetuto vipulaphalābhinirvṛttitaḥ| kathaṃ tatsadṛśānuprabandhataḥ
? yathāvedanīyaṃ karma kriyate, tathāvedanīyo vipāko'nubhūyate| atastatsadṛśānuprabandhataḥ|
evamādhyātmikaḥ pratītyasamutpādaḥ pañcabhiḥ [kāraṇaiḥ-ākāraiḥ] draṣṭavyaḥ|| iti vistaraḥ
||tadevamātmādivirahe'pi karmaphalasaṃbandho'vikalaḥ sūtreṣu bhagavatā svayamupadarśita
ityupadarśitaṃ bhavati| iti naikasyobhayānuvartino'bhāve'pi kiṃcidvirudhyate iti||yadi kathaṃcidapi
nāstyevātmā, kathaṃ tarhi-ātmā hi ātmano nāthaḥ ko nu nāthaḥ paro bhavet|ātmanā
hi sudāntena svargaṃ prāpnoti paṇḍitaḥ||[=dhammapada]iti gāthāyāmuktam ? cittameva ahaṃkārasaṃniśrayatayā
asyāmātmaśabdenoktam| anyatra sūtre-cittasya damanaṃ sādhu cittaṃ dāntaṃ
sukhāvaham|[=dhammapada]iti cittasya damanavacanāt| tadapi ca ātmadṛṣṭayabhiniviṣṭānāmanyatrātmagrāhaparikalpavicchedārthaṃ
neyārthatayā saṃvṛtyā cittamātmeti prakāśitaṃ na tu paramārthataḥ|
etena yaduktamāryalaṅkāvatāre-pudgalaḥ saṃtatiḥ skandhāḥ pratyayā aṇavastathā|pradhānamīśvaraḥ
kartā cittamātraṃ vadāmyaham||[laṅkā. 2.139, 10.133]iti, tadapi vyākhyātaṃ
bhavati| yataḥ tadapi ca anyatra pudgalādyabhiniveśabādhanāya vacanam| na tu tāvatā cittasya
paramārthasattvamuktam| evamanyatrāpi skandhādiṣvātmadeśanā neyārthā| ataścittamapi vastuto
nāhaṃpratyayasya viṣayaḥ||bhavatu vā cittaṃ paramārthasat| tathāpi na vastutaḥ tadahaṃkāragocara
ityupadarśayannāha atītetyādi-atītānāgataṃ cittaṃ nāhaṃ taddhi na vidyate|tridhā
hi cittaṃ saṃbhavati parikalpamupādāya atītamanāgataṃ pratyutpannaṃ ca| tatra| atītānāgataṃ
naṣṭājātaṃ cittaṃ nāhaṃ na ahaṃdarśanaviṣayaḥ| kutaḥ ? hiryasmāt| tadatītā nāgataṃ
cittaṃ na vidyate, na saṃpratyasti, naṣṭājātatvāt| yadatītaṃ tat kṣīṇaṃ niruddhaṃ vigataṃ
vipariṇāmitam| yadanāgatam, tadapyasaṃprāptamiti| pratyutpannaṃ tarhi cittamahaṃ bhaviṣya
tītyata āha-athotpannamahaṃ cittaṃ naṣṭe'sminnāstyahaṃ punaḥ||74||yathā utpannaṃ vartamānaṃ
cittamahamastu, tadapi na yuktam| yato naṣṭe'sminnāstyahaṃ punaḥ, asmin pratyutpanne citte
naṣṭe dvitīyakṣaṇe atīte sati nāstyahaṃ punaḥ, paścādahaṃpratyayasya viṣayo neṣṭaḥ syāt|
pratyutpannasya sthitirnopalabhyate| tat kutaścittamālambyatāṃ yena ālambanaṃ syāt ? ato
na cittālambano'pīti nirālambana evāyamahaṃpratyaya utpadyate||evamātmano'sattvāt nātmā,
tryadhvavartināścittasya ca tadviṣayatvāt| nāpi cittamahaṃkārasya viṣaya iti prasādhyopasaṃharannāha
yathaivetyādi-yathaiva kadalīstambho na kaścidbhāgaśaḥ kṛtaḥ|tathāhamapyasadbhūto
mṛgyamāṇo vicārataḥ||75||yathaiva kadalīstambho rambhādaṇḍakhaṇḍam, bhāgaśaḥ pratyavayavaśaḥ
kṛto'vadhūto na kaścit na vastusan prāpyate, tathā ahamapyasadbhūtaḥ kadalīstambhavat|
ahamapi ahaṃpratyayasya viṣayo'pi asadbhūtaḥ avastubhūtaḥ, vandhyātanayavat| na kaścidviṣayo'syāstīti
bhāvaḥ| katham ? mṛgyamāṇo vicārataḥ nirūpaṇataḥ||punaranyadbādhakamātmapratiṣedhe
prasañjayannāha yadītyādi-yadi sattvo na vidyeta kasyopari kṛpeti cet|yadi sarvathaiva
sattvaḥ ātmā pudgalo vā vicāryamāṇo na vidyeta, na syāt, tadā kasyopari kṛpā karuṇā bodhisattvānāṃ
bhavet, sattvamantareṇa kimālambya pravarteta ? karuṇā ca samyaksaṃbodhisādhanam,
tatpūrvakameva saṃbhāranidāneṣu dānādiṣu pravartanāt| ataḥ karuṇāpuraḥsarāḥ sarve buddhadharmāḥ
pravartante| tathā coktamāryadharmasaṃgītau-atha khalu āryāvalokiteśvaro bodhisattvo
mahāsattvo bhagavantametadavocat-na bhagavan bodhisattvena atibahuṣu dharmeṣu śikṣitavyam|
eka eva dharmo bodhisattvena svārādhitaḥ kartavyaḥ supratibiddhaḥ| tasya karatalagatāḥ
sarve buddhadharmā bhavanti| tadyathā-yena rājñaścakravartinaścakraratnaṃ gacchati, tena
sarvabalakāyo gacchati| evameva bhagavan yena bodhisattvasya mahākaruṇā gacchati, tena
sarve buddhadharmā gacchanti| tadyathā bhagavan jīvitendriye sati anyeṣāmindriyāṇāṃ pravṛttirbhavati,
evameva bhagavan mahākaruṇāyāṃ satyāṃ bodhikārakāṇāṃ dharmāṇāṃ pravṛttirbhavatīti||āryagayāśīrṣe
coktam-kimārambhā mañjuśrīḥ bodhisattvānāṃ caryā, kimadhiṣṭhānā ? mañjuśrīrāha-mahākaruṇārambhā
devaputra bodhisattvānāṃ caryā sattvādhiṣṭhānā|| iti vistaraḥ||tasmādavaśyaṃ
prathamataḥ sattvālambanā karuṇābhyupagantavyāḥ duḥkhitasattvādhiṣṭhānena samutpatteḥ|
sattvābhāve ca sā na syāditi cet, evaṃ manyase yadi, tadā naitadvaktavyamityāha
kāryārthamityādi-kāryārthamabhyupetena yo mohena prakalpitaḥ||76||kāryamabhimatasādhyaṃ puruṣārtha
ityucyate| tadarthamabhyupetena svīkṛtena mohena saṃvṛtyā yaḥ prakalpitaḥ samāropitaḥ
sattvaḥ, tasyoparītyarthaḥ| tathāhi sakalakalpanājālarahitaṃ sarvāvaraṇavinirmuktaṃ paramapuruṣārthatayā
buddhatvamiha sādhyam| tacca sarvadharmānupalambhamantareṇa nādhigamyate|
sa ca prajñāprakarṣagamanāt saṃpadyate| tacca sādaranirantaradīrghakālābhyāsādupajāyate|
tadārambhaśca karuṇāvaśādutpadyate| sā ca prathamato duḥkhitasattveṣu pravartamānā saṃbhārārambhanidānamupapadyate
iti kāryārthaṃ mohasya saṃvṛtisatyarūpasyābhyupagamaḥ| tataḥ prathamataḥ
sattvālambanaiva karuṇā, tataḥ paraṃ dharmālambanā, anālambanā ca| ayamabhiprāyaḥ-na
sarvathā sattvasyābhāvaḥ| skandhādayo hi saṃvṛttyā ātmaśabdenocyante| yathoktaṃ bhagavatā-ye
kecidbhikṣavaḥ śramaṇā vā brāhmaṇā vā ātmeti samanupaśyantaḥ samanupaśyanti imānete
(tān ?) pañcopādānaskandhān| iti|tato yadi nāma prajñayā nirūpayataḥ paramārthataḥ sattvānupalambhaḥ,
tathāpi saṃvṛtyā na niṣidhyate iti| taduktam-yataḥ prajñā tattvaṃ bhajati karuṇā
saṃvṛtimataḥtavābhūnniḥsattvaṃ jagaditi yathārthaṃ vimṛśataḥ|yadā cāviṣṭo'bhūrdaśabalajananyā
karuṇayātadā te'bhūdārte suta iva pituḥ prema jagati||iti|[ratnadāsaviracitaṃ guṇaparyantastotram-33]catuḥstave'pi-sattvasaṃjñā
ca te nātha sarvathā na pravartate|duḥkhārteṣu
ca sattveṣu tvamatīva kṛpātmakaḥ||iti|[catuḥ-1.9]tasmādamī rūpādaya eva saṃvṛtyā sattvaśabdenocyante|
iti na karuṇā nirviṣayā||nanu paramārthataḥ sattvābhāve kasya tat kāryam,
iti kathaṃ tatsādhanāya kasyacit pravṛttirityabhisaṃdhāya āha kāryamityādi-kāryaṃ kasya na
cetsattvaḥ satyamīhā tu mohataḥ|na cet sattva iti| yadi sattvo nāsti, tadā ekasyānuyāyino'bhāvāt
rūpādīnāṃ ca utpannavināśitvāt kāryaṃ kasya ? na kasyacit syādityarthaḥ| satyamityabhyupagame
iti| evameva etanmatameva asmākam-naiva kasyacit paramārthataḥ kāryam, asvāmikatvāt
sarvadharmāṇām| yadyevam, kathaṃ tarhi tatsādhanāya prathamataḥ pravṛttiriti cet, īhā
tu mohataḥ| īhā ceṣṭā punastatkāryārthitayā vyāpāraḥ mohāt| mamaiva tat kāryaṃ bhaviṣyatītyekatvādhyavasāyena
sattvābhāve'pi saṃvṛtyā māyāsvabhāvatayā| vastuto nirīhatvāt sarvadharmāṇāmanyatra
pratītyasamutpādāt| taduktam-nirīhā vaśikāḥ śūnyā māyāvatpratyayodbhavāḥ|sarvadharmāstvayā
nātha niḥsvabhāvāḥ prakāśitāḥ||iti|[catuḥ-2.22]tasmāt saṃvṛtereva kāryārthavyāpāraḥ|
nanu ca moho nāma avidyāsvabhāvatayā sarvathaiva anupādeyaḥ| tat kathaṃ punastasyaiva
svīkāraḥ ityata āha duḥkhetyādi-duḥkhavyupaśamārthaṃ tu kāryamoho na vāryate||77||dvividho
hi mohaḥ-saṃsārapravṛttihetuḥ tatpraśamahetuśca| tatra yaḥ saṃsāranidānam, sa prahātavya
eva| anyastu yaḥ paraṃparayā duḥkhavyupaśamārthaṃ sarvasattvajātyādivyasananimittaṃ
kāryamohaḥ kāryasya paramārthasatyalakṣaṇasyādhigamāya mohaḥ, sa punarna vāryate, na pratiṣidhyate|
upādīyate eva, paramārthopayogitvāt| idamihādhikṛtam, tadapi kāryaṃ nātmasukhābhilāṣeṇa
mahadbhirupādīyate, api tu sarvasattvānāmātyantikasarvaduḥkhavyupaśamārtham| tatra
ca upeyabhūtaḥ paramārthādhigama eva| tasyāpyupāyabhūtaṃ [saṃvṛtisatyam]| saṃvṛtisatyamantareṇa
paramārthānadhigamāt| iti duḥkhapraśamārthatā kāryamohasya| etat kāryārthamavicārataḥ
[9.4] ityasmin prastāve pratipāditameva pūrvam| punarvipañcayitumuktam||syādetat-yathā
duḥkhopaśamahetutvāt kāryamoho'vidyāsvabhāvo'bhyupagamyate, tathaiva ātmamoho'pi taddhetutvādastu|
tat kimātmā yatnena niṣidhyate ? tatsadbhāve'pi ātmabhāvanayā ahaṃkāraparikṣayāt
bhaviṣyati saṃsāranivṛttiḥ| tataḥ kiṃ nairātmyabhāvanayetyatrāha duḥkhaheturityādi-duḥkhaheturahaṃkāra
ātmamohāttu vardhate|yathā kāryamoho duḥkhopaśamahetuḥ, na tathā dvitīya ātmamohaḥ,
tasmin sati ahaṃkārakṣayābhāvāt| ātmamohāttu anātmani ātmaviparyāsadarśanāt punarahaṃkāro
vardhate, vṛddha upajāyate| kiṃbhūtaḥ ? duḥkhahetuḥ duḥkhasya sāṃsārikasya triduḥkhatālakṣaṇasya
hetuḥ kāraṇam| ahaṃkārakṣayācca duḥkhopaśama iṣyate| sati ca ātmadarśane kathamasau
nivarteta? kāraṇe'vikalasāmarthye kāryasya nivṛttyayogāt| tato duḥkhamapi na nivartate|
tathāhi ātmānaṃ paśyataḥ saṃskṛteṣu skandhadhātvāyataneṣu ahamiti dṛḍhataramutpadyate
snehaḥ| tatastadduḥkhapratīkārecchayā sukhābhilāṣo doṣān pracchādya tadarthitayā guṇādhyāropāt
tatsādhaneṣu pravartate| svopakāriṇi vayamiti buddhirupajāyate| ahaṃ mameti ca darśanāt
paripanthini vidveṣaḥ| tataḥ samastaduḥkhanidānaṃ sarva eva kleśopakleśā labdhaprasarāḥ
pravartante| iti ātmamohapravartito duḥkhaheturahaṃkāro bhavati| taduktamācāryapādaiḥ-yaḥ
paśyatyātmānaṃ tasyātrāhamiti śāśvatasnehaḥ|snehātsukheṣu tṛṣyati tṛṣṇā doṣāṃstiraskurute||guṇadarśī
paritṛṣyan mameti tatsādhanānyupādatte|tenātmābhiniveśo yāvattāvattu saṃsāraḥ||ātmani
sati parasaṃjñā svaparavibhāgātparigrahadveṣau|anayoḥ saṃpratibaddhāḥ sarve doṣāḥ
prajāyante|| iti ||itthamātmasnehānnivartayitumaśakyo'haṃkāraḥ|tato'pi na nivartyaścettato'pi
ātmadarśanādapi na nivartyo nivartayitumaśakyo'haṃkāraśced yadi, tadā-varaṃ nairātmyabhāvanā||78||nairātmyasya
pudgalādivirahasya bhāvanā abhyāsaḥ| varamuttamam| ātmadarśanapravṛttāhaṃkāranivṛttihetutvāt|
tāvatkālamastu, paścāt punariyamapi prahāsyate, upalambhadṛṣṭitvāditi
bhāvaḥ| tathāhi tadbhāvanāprakarṣaparyantagamanāt sākṣānnairātmyadarśanāt virodhi
satkāyadarśanaṃ nivartate| tannivṛttau ca ekasyānugāmino darśanābhāvāt pūrvāpararūpavikalasya
kṣaṇamātrasya darśanam| tataḥ pūrvāparasamāropābhāvāt na anāgatasukhasādhanaṃ kiṃcidātmanaḥ
paśyati| tato na tasya kvacidviṣaye rāgo jāyate, nāpi tatprativirodhini dveṣaḥ,
āsaṅgābhāvādeva| nāpyakāriṇaṃ prati apakārasthānaṃ paśyati| yena yasmin kṛto'pakāraḥ, tayordvayorapi
dvitīyakṣaṇe'bhāvāt| na ca anyena kṛte'pakāre prekṣāvataḥ anyatra vairaniryātanamucitam,
nāpi yasya kṛtastenāpi| evaṃ rāgādinivṛttau anye'pi tatprabhavāḥ kleśopakleśā notpadyante|
nāpi vastutaḥ kaścit kasyacidapakārī, idaṃ pratītya idamutpadyate iti pratītyasamutpādadarśanādvā|
evaṃ hi pudgalaśūnyatāyāṃ satkāyadarśananivṛttau chinnamūlatvāt kleśā
na samudācaranti| yathoktamāryatathāgataguhyasūtre-tadyathāpi nāma śāntamate vṛkṣasya mūlacchinnasya
sarvaśākhāpatrapalāśaṃ śuṣyati, evameva śāntamate satkāyadṛṣṭipraśamāt sarvakleśā
upaśāmyantīti||tasmādvaraṃ nairātmyabhāvanā||gatamidamānuṣaṅgikam| saṃprati punarahaṃkāraviṣayaṃ
nirūpayitumupakramate| syādetatyadi nāma ātmā vicāreṇa kharaviṣāṇasadṛśatvānnāhaṃkārasya
viṣayaḥ, tathāpi kāyāvayavī tadviṣayo bhaviṣyatītyatrāha kāyo neti-kāyo na pādau
na jaṅghā norū kāyaḥ kaṭirna ca|nodaraṃ nāpyayaṃ pṛṣṭhaṃ noro bāhū na cāpi saḥ||79||na hastau
nāpyayaṃ pārśvau na kakṣau nāṃsalakṣaṇaḥ|na grīvā na śiraḥ kāyaḥ kāyo'tra kataraḥ punaḥ||80||kāyo'pi
vicāreṇaiko naiva kaścidastītyupadarśayati-tathā hi karacaraṇādayo bhāgā evaṃ
paraṃ dṛśyante, na tvekaḥ kāyo nāma pratibhāsate| na ca teṣvanyatamaḥ kāyo yujyate| yataḥ
kāyo na pādau, na caraṇau, na jaṅghā| jaṅghā ca kāyo na bhavati| norū jaṅghaikadeśaviśeṣau
na kāyaḥ| kaṭirna ca, śroṇirapi naiva kāyaḥ| nodaram, jaṭharamapi kāyo na bhavati| nāpyayaṃ
pṛṣṭham, ayaṃ kāyaḥ pṛṣṭhamapi naiva| noraḥ, noro vakṣo'pi na kāyaḥ| bāhū na cāpi saḥ,
sa kāyo bhujāvapi na bhavati| na hastau, karāvapi na kāyaḥ| nāpyayaṃ pārśvau, ayaṃ kāyaḥ
pārśvāvapi na bhavati| na kakṣau, bhujamūle api na kāyaḥ| nāṃsalakṣaṇaḥ, nāpi skandhasvabhāvaḥ
kāyaḥ| na grīvā, na kaṃdharā kāyaḥ| na śiraḥ kāyaḥ, mastako'pi kāyo na bhavati| caraṇādīnāṃ
vakṣyamāṇavicāreṇa paramāṇuśo'pyanavasthānāt, karacaraṇādīnāmanyatamacchede kāyavināśena
maraṇaprasaṅgāt, parābhyupagamābhāvācca naiṣu pratyekaṃ kāyātmatā| evaṃ yadā na pratyekamete
kāyasvabhāvāḥ, etatsamudāyamātraṃ ca śarīram, tat kāyo'tra kataraḥ punaḥ, atra
eṣu pādādibhāgeṣu purovartiṣu śarīrakalpanānimitteṣu kataraḥ kāyo bhavatu ? naiva kaścideko'pi
nirūpyamāṇaḥ kāyātmaka upalabhyate iti yāvat||athāpi syāt-naivamabhidhīyate pratyekaṃ
karādayaḥ kāyaḥ, kiṃ tarhi sarvāvayavavyāpakatvādavayavinaḥ sarvāvayaveṣu vartate ityatrāha
yadītyādi-yadi sarveṣu kāyo'yamekadeśena vartate|sarvāvayaveṣu vartamāno'yamekadeśena
vartate, yugapat sarvātmanā vā ? tatra yadi sarveṣu karacaraṇādiṣu avayaveṣu kāyo'vayavī,
ekadeśena vartate, kenacid bhāgena kaṃcidavayavaṃ vyāpnoti| na sarvātmanā sarvamityarthaḥ|
tadā etanna vaktavyam| yataḥ yairekadeśairavayaveṣu vartate, teṣvapi kimekadeśeṣu aparaiḥ
ekadeśena vartate, sarvātmanā veti vikalpo na nivartate| tatrāpi punarekadeśena vṛttikalpanāyāmanavasthānivṛttirna
syāt| api ca| tasya avakāśābhāvādeva avayaveṣu na vṛttirityāha aṃśā
ityādi-aṃśā aṃśeṣu vartante sa ca kutra svayaṃ sthitaḥ||81||aṃśā bhāgāḥ aṃśeṣu svasvabhāgeṣu
vartante vyavatiṣṭhante, svasvabhāgavyavasthitatvāt sarvabhāvānām| sa ca kutra svayaṃ
sthitaḥ ? svayaṃ punarasau kāyo'vayavī kva nu nāma vyavasthitaḥ iti na vidmaḥ||atha dvitīyo
vikalpaḥ, tatrāha sarvātmaneti-sarvātmanā cetsarvatra sthitaḥ kāyaḥ karādiṣu|kāyāstāvanta
eva syuryāvantaste karādayaḥ||82||sarvātmanāpi vṛttisaṃbhāvanāyām| avayaveṣu anavakāśatvāt
sa ca kutra svayaṃ sthitaḥ iti prasaṅgo nādyāpi nivartate| tathāpi punaraparamucyate-sarvātmanā
sarvabhāvena naikadeśena| sarvatra sarveṣu karādiṣvavayaveṣu| ādiśabdāccaraṇādiṣu
sthitaḥ samavetaḥ kāyāvayavī cet yadi, tadā punarayaṃ doṣaḥ syādityāha-kāyā iti| kāyāvayavinaḥ
tāvanta eva syuḥ, tatsaṃkhyāparicchinnā eva prāpnuyuḥ| kiyantaḥ ? yāvantaste karādayaḥ,
te karacaraṇādayo'vayavāyāvantaḥ yatsaṃkhyāparicchinnāḥ, tatsamavetā avayavino'pi tāvanta
eva bhaveyuḥ| tasya niraṃśatayā sarvātmanā teṣu parisamāptatvāt| tadanekasaṃbandhādanekatvāt|
nānyathā ekavṛttiḥ syāt| ayaṃ ca prasaṅgaḥ anekatra ekadeśena vṛttipakṣe'pi yojayitavyaḥ|
yathā raktāraktapihitāpihitakampādayo'pi yathāyogaṃ vaktavyā iti||evaṃ pratyakṣādipramāṇasamadhigamyaḥ
kāyo nāsti| bādhakaṃ punarasya anantaramuktamastīti prasādhitamityupadarśayannāha
naivāntarityādi-naivāntarna bahiḥ kāyaḥ kathaṃ kāyaḥ karādiṣu|pūrvamantarvyāpārapuruṣapratiṣedhāt
māṃsaśoṇitādīnāṃ vicāritatvāt naivāntarmadhye kāyaḥ| adhunā punaravayavinaḥ
pratiṣedhāt na bahiḥ na bāhyaḥ pratyakṣādigocaraḥ kāyaḥ, iti kathaṃ kāyaḥ karādiṣu
vyavasthāpyate ? atha karādivyatirikto bhaviṣyatītyāha karādibhya ityādi-karādibhyaḥ pṛthaṅ
nāsti kathaṃ nu khalu vidyate||83||karādibhyo'vayavebhyaḥ pṛthag bhinnaḥ upalabdhilakṣaṇaprāptaḥ
kāyo nāsti, na pratibhāsate | karādaya eva hi kevalāḥ pratibhāsante| evaṃ yo na
karādisvabhāvaḥ, nāpi tadādheyaḥ samaveto nāpyantargataḥ, na cāpi tadvayatiriktaḥ, sa kāyaḥ
kathaṃ nu khalu vidyate ? kathaṃ nviti kathaṃcidapi kāyamanupalabhamānaḥ tatsattvamasaṃbhāvayan
pṛcchati-kathaṃ nu kena prakāreṇa| nviti vimarśe| vidyate, tatsattā vyavasthāpyate
?yadā caivaṃ vicāreṇa kāyo vyavasthāpayitumaśakyaḥ, tadā asanneva vyavahartavya ityupasaṃharannāha
tannāstītyādi-tannāsti kāyo mohāttu kāyabuddhiḥ karādiṣu|tannāsti kāya iti, yasmāduktavicāreṇa
nopalabhyate, tasmādupalabdhilakṣaṇaprāpto'nupalabhyamāno nāsti kāyaḥ yadi
nāsti, kathaṃ tarhi karādiṣu kāyabuddhirityāha-mohāttu ityādi| mohādavidyāvaśāt tu punaḥ
kāyabuddhiḥ karādiṣu ekadravyarahiteṣu, na tu paramārthataḥ| avadhāraṇe vā tuśabdaḥ| tathāhi
anavarāgrasaṃsārapravṛttijanmaparaṃparāparicitamithyābhyāsavāsanāvaśāt yathāvasthitavastutattvapratipattāvapi
tadviparītasamāropakalpanā upajāyate| tadupanibaddho'yaṃ kāyādivyavahāro
loke pravartate, na tu pāramārthika iti||kathamanyatra sā na bhavati ityatrāha saṃniveśeti-saṃniveśaviśeṣeṇa
sthāṇau puruṣabuddhivat||84||karacaraṇādisaṃniveśaḥ saṃsthānam,
tadeva viśeṣo bheda itarasmāt, tena vibhramahetunā karādiṣveva, na sarvatra sā bhavati| pratiniyataviṣayā
hi bhrāntaya iṣyante| kathamiva ? sthāṇau puruṣabuddhivat| yathā sthāṇau puruṣasvabhāvarahite'pi
puruṣasādhāraṇordhvatādisaṃniveśaviśeṣamupalabdhavato dūrādavivecitaparaviśeṣasya
kasyacit vibhramāt puruṣabuddhirupajāyate, tathā prakṛte'pītyarthaḥ||syādetat-kathaṃ
punaretadavasitaṃ mohāt kāyabuddhiḥ, na tu punarvastutaḥ ityatrāha yāvadityādi-yāvatpratyayasāmagrī
tāvatkāyaḥ pumāniva|yāvat yāvatkālāvadhiparicchinnā pratyayānāṃ kāraṇānāṃ
pṛthivyādiṣaḍdhātuṣaṭsparśāyatanāṣṭādaśamanopavicārātmakānāṃ karmāyattavṛttīnāṃ sāmagrī
samavadhānam, tāvatkālāvadhireva kāyaḥ pumāniva| yathā puruṣasvabhāvavirahito'pi paramārthataḥ
parikalpitarūpatayā puruṣa iva pratibhāsate vyavahriyate| upalakṣaṇaṃ caitat| strī
vetyapi draṣṭavyam| na pūrvaṃ kalalādyavasthāyāṃ na paścādvikalitatvād bhasmādyavasthāyāṃ
nijasvabhāvābhāvāt| idamatrāpi sāmānyamityupadarśayannāha evamityādi-evaṃ karādau sā yāvattāvatkāyo'tra
dṛśyate||85||yathā pratyayasāmagrīsadbhāve kāyaḥ pumāniva pratibhāsate, sadbhāvena
pratibhāsate, evaṃ tathā karādau yāvat sā pratyayasāmagrī, tāvat kāyo'tra karādau dṛśyate,
kalpanāvaśāt pratibhāsate, na tu paramārthataḥ| tasmāt sāmagrīsākalye bhavati, tadabhāve
ca na bhavati kāyabuddhiḥ| ato mohādeva karādiṣu kāyabuddhiriti niścitam| ayamatra
samudāyārthaḥtattatpratyayasāmagrīsadbhāve tattadvastusvabhāvamantareṇāpi abhūtaṃ tattvamādarśayantī
bhrāntivaśādasau kalpanā upajāyate| tadvaśāt saṃniveśaviśeṣeṣu strīpuruṣakāyādivyavahāraḥ
pravartate| ata eva bhasmādyavasthāyāṃ sāmagrīvaikalyānnivartate| ato nāyaṃ kāyādivyavahāro
vāstava iti vakṣyati| taduktam-kāyasvabhāvo vaktavyo yo'vasthārahitaḥ sthitaḥ|kāyaścetpratimākāraḥ
peśībhasmasu nāsti saḥ||sūkṣmabhāvena cettatra sthaulyaṃ tyaktvā vyavasthitaḥ|anirdeśyaḥ
svataḥ prāptaḥ kāya ityucyate katham||iti|uktaṃ ca-hetutaḥ saṃbhavo yasya
sthitirna pratyayairvinā|vigamaḥ pratyayābhāvāt so'stītyavagataḥ katham||iti|[yuktiṣaṣṭikā-]kvacit
pāṭhaḥ-yāvatpratyayasāmagrī tāvatkāṣṭhaṃ pumāniva||iti|tatredaṃ vyākhyeyam-yāvadviparyāsapratyayasāmagrī
sthāṇau puruṣapratītiḥ, tāvat kāṣṭhaṃ sthāṇusvabhāvaṃ pumāniva
pratīyate, na tadabhāve| evameva karādau yāvat sā pratyayasāmagrī, tāvat kāyo'tra karādau
dṛśyate, na paścāt| ato mohādeva kāyabuddhiriti niścayaḥ||nanu yadi nāma kāyo nāsti, karacaraṇādayaḥ
punaravayavāḥ pratyakśopalabdhatvāt pratiṣeddhumaśakyāḥ ityāśaṅkaya karādayo'pi
parikalpitasvabhāvā evetyupadarśayitumāha evamaṅgulītyādi-evamaṅgulipuñjatvātpādo'pi kataro
bhavet|yathaiva vicāryamāṇaḥ kāyo nāsti, evaṃ karacaraṇādayo'pi na santi| yataḥ aṅgulīnāṃ
puñjaḥ samudāyaḥ| aṅgulīnāmityupalakṣaṇam| pārṣṇiprabhṛtīnāmapi draṣṭavyaḥ| tasya bhāvastattvam,
tasmāt tatsvabhāvādityarthaḥ| pādo'pi caraṇo'pi kataro bhavet ? tatsamudāyamantareṇa
vicāryamāṇo naiva kaściditi bhāvaḥ| aṅgulipuñjo'pi naikasvabhāva ityāha so'pītyādi-so'pi
parvasamūhatvāt parvāpi svāṃśabhedataḥ||86||so'pi aṅgulipuñjo'pi vicārato na vastusan|
kutaḥ ? parvasamūhatvāt, parvaṇāmaṅgulibhāgānāṃ samūhatvāt saṃghātatvāt kataro bhavediti
prakṛtena saṃbandhaḥ| parvaṇāmapi pratyekamavastutvamityata āha-parvāpi na vastu| kasmāt
? svāṃśabhedataḥ, svasya ātmanaḥ aṃśānāmavayavānāṃ bhedato'pi vibhāgāt||aṃśā api tattvato
na santītyāha-aṃśā apyaṇubhedenaiti| aṃśāḥ parvabhāgāḥ api aṇubhedena paramāṇuśo vibhāgena
bhidyamānatvāt kalpitā eva| aṇavo'pi na pratyekaṃ paramārthasantaḥ ityāha-so'pyaṇurdigvibhāgataḥ|diśāṃ
pūrvāparadakṣiṇottarādharordhvasvabhāvānāṃ saṃbandhena vibhāgato nānātvāt|
tadvibhāgabhedādbhidyamānasya paramāṇoḥ ṣaḍaṃśatā syāt| dikṣu vā vibhāgāḥ nānādigavasthitā
nānārūpāṃśāḥ paramāṇoḥ, tato bhedena na tasya svabhāvo'vatiṣṭhate||digbhāgabhedo yasyāsti
tasyaikatvaṃ na yujyate|[viṃśakārikā-14]iti nyāyāt| tathāhi-pūrvāparādidigavasthitaparamāṇvabhimukhaṃ
yat tat paramāṇormadhyavartino rūpam, tat kimekameva, aparāparaṃ vā ? yadi ekameveti
pakṣaḥ, tadā sarvaparamāṇūnāṃ parivāryāvasthitānāmekadeśatāprasaṅgaḥ| yataḥ pūrvādidigavasthitaparamāṇusamānadeśatāmantareṇa
aparadigādyavasthitaparamāṇunā na prāgdeśāvasthitaparamāṇvabhimukharūpābhimukhaṃ
syāt, anyathā rūpabhedaprasaṅgāt| tatsamānadeśatā ca na
tatsvarūpāntarbhāvamantareṇa, tasyāpi pūrvadigavasthitasya paramāṇoraparaparamāṇunā sarvātmanā
saṃbandhena tatsvarūpāntarbhāvāt paramāṇumātraṃ dravyaṃ syāt| tathā ca sati pracayarūpā
bhūdharādayo na syuḥ| ato bhavanādīnāṃ pracayamicchatā dvitīya eva pakṣaḥ samabhyupeyaḥ|
tadā ca ṣaḍbhiraparāpararūpeṇa yugapat saṃbandhāt ṣaḍbhāgo madhyaparamāṇuḥ syāt, tattaddeśāvasthitāparāparaparamāṇusaṃbandhena
tatparamāṇurūpasya bhedāt| iti paramāṇurapi naikasvabhāvo
yuktaḥ| yaduktamācāryapādaiḥ-ṣaṭkena yugapadyogātparamāṇoḥ ṣaḍaṃśatā|ṣaṇṇāṃ samānadeśatvāt
piṇḍaḥ syādvāṇumātrakaḥ||iti|[viṃśakārikā-12]te'pi punaraṇīyāṃso bhāgāḥ tathaiva nirūpyamāṇāḥ
nirātmatayā nabhaḥsvabhāvatāṃ pratipadyante ityāha digvibhāgo'pītyādi-digvibhāgo
niraṃśatvādākāśaṃ tena nāstyaṇuḥ||87||digvibhāgo'pi digbhedena paramāṇorvibhāgo'pi pūrvavat
ṣaḍaṃśatayā bhidyamānaḥ kataro bhavet ? na kiṃcidvastu syāt| etat sarvatra pūrveṣu yojanīyam|
kutaḥ ? anaṃśatvāt| ato'bhinikṛṣyamāṇo niḥsvabhāvatayā ākāśaṃ śūnyameva| tena kāraṇena
nāstyaṇuḥ, na vidyate paramāṇuriti| evaṃ karādayo'pi vicārato niḥsvabhāvā draṣṭavyā
iti| tataḥ kāyo'pi na paramārthataḥ kaścidasti, ekānekasvabhāvaviyogasya pratipādanāt| itthaṃ
na keśādayaḥ, na cātmā, nāpi cittam, na ca kāyaḥ ahaṃkārasya viṣayo vastutaḥ| tasmādavidyāsamutthāpitātmatayā
ātmādisattvamantareṇāpi pravartamāno'yamahamiti pratyayo nirviṣaya
eva samutpadyate| tena yaduktam-ahameva na kiṃciccedbhayaṃ kasya bhaviṣyati|iti, tat samarthitam|
sarveṇa caitena kāyasmṛtyupasthānamupadarśitaṃ bhavati| yaduktaṃ dharmasaṃgītisūtre-punaraparaṃ
kulaputra bodhisattva evaṃ kāyasmṛtimupasthāpayati-ayaṃ kāyaḥ pādapādāṅulijaṅghorutrikodaranābhīpṛṣṭhavaṃśahṛdayapārśvapārśukāhastakalācībāhvaṅgagrīvāhanulalāṭaśiraḥkapāla-mātrasamūhaḥ
karmabhavakārakopacitaḥ nānākleśopakleśasaṃkalpavikalpaśatasahasrāṇāmāvāsaḥ|
bahūni cātra dravyāṇi samavahitāni yaduta keśaromanakhadantāsthicarmapiśitavapāsnāyumedovasālasikāyakṛnmūtrapurīṣāmāśayapakkāśayarudhira-kheṭapittapūyasiṃghāṇakamastiṣkamastakaluṅgāni|
evaṃ bahudravyasamūhaḥ| tat ko'tra kāyaḥ ? tasya pratyavekṣamāṇasya evaṃ bhavati-ākāśasamo'yaṃ
kāyaḥ| sa ākāśavat kāye smṛtimupasthāpayati| sarvametadākāśamiti paśyati|
tasya kāyaparijñānahetorna bhūyaḥ kvacit smṛtiḥ prasarati, na visarati, na pratisaratīti||punaruktam-ayaṃ
kāyo na pūrvāntādāgato nāparānte saṃkrānto na pūrvāntāparāntāvasthito'nyatrāsadviparyāsasaṃbhūtaḥ
kārakavedakarahito nādyantamadhye pratiṣṭhitamūlaḥ, asvāmiko'mamo'parigrahaḥ|
āgantukairvyavahārairvyavahriyate kāya iti deha iti bhoga iti āśraya iti kuṇapa
iti āyatanamiti| asārako'yaṃ kāyaḥ mātāpitṛśukraśoṇitasaṃbhūtaḥ aśucipūtidurgandhisvabhāvaḥ
rāgadoṣamohaviṣādataskarākulaḥ nityaṃ śatanapatanabhedanavikiraṇaviṃdhvaṃsanadharmā nānāvyādhiśatasahasranīḍa
iti||evaṃ yadā vicāryamāṇo vastutaḥ śūnyasvabhāvatayā ākāśasaṃkāśaḥ
sarvathā kāyaḥ, tadā mithyaiva vastutattvamāropya rāgādikamutpādayantaḥ saṃsāramupabṛṃhayanti
bālāḥ ityāhaevamityādi-evaṃ svapnopame rūpe ko rajyeta vicārakaḥ|evamityuktakrameṇa
svapnopame svapnopalabdhe iva rūpe'saumanasyasthānīye ko rajyeta, ka āsajyeta ? asya ca upalakṣaṇatvāt
ko dviṣyāt, ko muhyet, ityapi veditavyam| tadyathā-saumanasyasthānīyāni cakṣuṣā
rūpāṇi dṛṣṭvā rāgo jāyate| daurmanasyasthānīyāni cakṣuṣā rūpāṇi dṛṣṭvā dveṣo jāyate| upekṣāsthānīyāni
cakṣuṣā rūpāṇi dṛṣṭvā moho jāyate iti| yadetanmanopratikūleṣu rūpeṣvanunītaṃ
carati, tenāsya rāga utpadyate| pratikūleṣu rūpeṣu pratihataṃ carati, tenāsya dveṣa utpadyate|
naivānukūleṣu na pratikūleṣu saṃmūḍhaṃ carati, tenāsya moha utpadyate| evaṃ śabdādiṣu
trividhamālambanamanubhavati pūrvavat| tatra yaḥ paṇḍitajātīyaḥ, iti hi atyantayā cakṣurāyatanaṃ
śūnyaṃ cakṣurāyatanasvabhāvena tat pūrvāntato'pi nopalabhyate, aparāntato'pi nopalabhyate,
madhyato nopalabhyate svabhāvarahitatvāt| evamanyeṣu śrotrādiṣu vaktavyam| evamatyantatayā
rūpāyatanaṃ rūpāyatanaṃ rūpāyatanasvabhāvenetyādi pūrvavat| evaṃ śabdādiṣu vācyam||iti
hi māyopamānīndriyāṇi svapnopamān viṣayān paśyati, tasya kathaṃ rāgādikamutpadyate
? ata evāha-vicāraka iti| vicārako vicakśaṇaḥ| evametadyathābhūtaṃ samyak prajñayā paśyan
ko rajyeta dveṣṭi muhyati vā ? atra ca svapnopalabdhajanapadakalyāṇīprabhṛti bhagavatoktaṃ
nidarśanamupadarśitavyam| kāyābhāve ca strāyādikalpanayāpi rāgo na yukta ityāha kāyaścetyādi-kāyaścaivaṃ
yadā nāsti tadā kā strī pumāṃśca kaḥ||88||hetusamuccye cakāraḥ| yasmāt
stryādikalpanayā rāgo na bhavati| kāyo yadā evamuditanayena nāsti, niḥsvabhāvaḥ, tadā kāyābhāvāt
kā strī kāminī yasyāḥ kamanīyatayā puruṣe rāgo bhavet ? kaśca pumān kāmukaḥ yasya rañjanīyatayā
striyāṃ rāgo bhavet ? strī hi svātmani strīti saṃkalpya bahirdhā puruṣe puruṣa
iti rāgaṃ janayati| evaṃ puruṣo'pi svātmani puruṣa iti saṃkalpya bahirdhā striyāṃ strīti
rāgaṃ janayati| kāyābhāve tu striyāṃ strīti na saṃvidyate, puruṣe puruṣo na saṃvidyate| yacca
svabhāvena na saṃvidyate, na tat strī na puruṣa iti| tasmādasati kāye stryādikalpanākṛto'pi
na yujyate rāgaḥ| tatkasya hetoḥ ? manyanāpagatā hi sarvadharmā iti| yathāpradhānamayaṃ
nirdeśaḥ| evameva strakcandanādayo'pi svabhāvarahitā veditavyāḥ| tathā dveṣamohaviṣayā
apīti| uktaṃ caitadbhagavatā pitāputrasamāgame-ṣaḍdhāturayaṃ mahārāja puruṣaḥ, ṣaṭsparśāyatanaḥ,
aṣṭādaśamanopavicāraḥ| ṣaḍdhāturayaṃ mahārāja puruṣa iti khalu punaretad yuktam|
kiṃ caitat pratītya kam ? ṣaḍime mahārāja dhātavaḥ| katame ṣaṭ ? tadyathā-pṛthvīdhātuḥ, abdhātuḥ,
tejodhātuḥ, vāyudhātuḥ, ākāśadhātuḥ, vijñānadhātuśca| ime mahārāja ṣaḍ dhātavaḥ| yāvat
ṣaḍimāni mahārāja sparśāyatanāni| katamāni ṣaṭ ? cakṣuḥsparśāyatanaṃ rūpāṇāṃ darśanāya
yāvanmanaḥsparśāyatanaṃ dharmāṇāṃ vijñānāya| imāni mahārāja ṣaṭ sparśāyatanāni| peyālaṃ|
aṣṭādaśa ime mahārāja manaupacārāḥ| katame aṣṭādaśa ? iha puruṣaḥ cakṣuṣā rūpāṇi dṛṣṭvā saumanasyadaurmanasyopekṣāsthānīyāni
rūpāṇyupavicarati| evaṃ śrotrādiṣu vācyam| tena pratyekamindriyaṣaṭkena
saumanasyāditrayabhedādaṣṭādaśa manaupavicārā bhavanti| peyālaṃ| katamaśca
mahārāja ādhyātmikaḥ pṛthvīdhātuḥ ? yat kiṃcidasmin kāye'dhyātmaṃ kakkhaṭatvaṃ kharagatamupāttam|
tat punaḥ katamat ? tadyathā-keśā romāṇi nakhā dantā ityādi| katamaśca mahārāja
bāhyaḥ pṛthvīdhātuḥ ? yat kiṃcid bāhyaṃ kakkhaṭatvaṃ kharagatamupāttam| ayamucyate bāhyaḥ
pṛthvīdhātuḥ| tatra mahārāja ādhyātmikaḥ pṛthvīdhātuḥ utpadyamāno na kutaścidāgacchati, nirudhyamāno
na kvacit saṃnicayaṃ gacchati| bhavati mahārāja samayo'yaṃ yat strī adhyātmaṃ
[ahaṃ] strīti kalpayati| sā adhyātmamahaṃ strīti kalpayitvā bahirdhā puruṣaṃ puruṣa iti kalpayati|
sā bahirdhā puruṣaṃ puruṣa iti kalpayitvā saṃraktā satī bahirdhā puruṣeṇa sārdhaṃ
saṃyogamākāṅkṣate| puruṣo'pi adhyātmaṃ puruṣo'smīti kalpayatīti purvavat| tayoḥ saṃyogākāṅkṣāyāṃ
saṃyogo bhavati| saṃyogapratyayāt kalalaṃ jāyate| tatra mahārāja yaśca saṃkalpyate,
yaśca saṃkalpayitā, ubhayametanna saṃvidyate| striyāṃ strī na saṃvidyate| puruṣe puruṣo
na saṃvidyate| iti hi asannasadbhūtaḥ saṃkalpo jāyate| so'pi saṃkalpaḥ sadbhāvena na saṃvidyate|
yathā saṃkalpaḥ, tathā saṃyogo'pi| kalalamapi svabhāvena na saṃvidyate| yacca svabhāvato
na saṃvidyate, tat kathaṃ kakkhaṭatvaṃ janayiṣyati ? iti hi mahārāja saṃkalpaṃ jñātvā
kakkhaṭatvaṃ veditavyaṃ yathā kakkhaṭatvamutpadyamānaṃ na kutaścidāgacchatīti| bhavati mahāraja
samayaḥ, yadayaṃ kāyaḥ śmaśānaparyavasāno bhavati| tasya tat kakkhaṭatvaṃ saṃklidyamānaṃ
saṃnirudhyamānaṃ na pūrvāṃ diśaṃ gacchati, na dakṣiṇām, na paścimām, nottarām, nordhvam,
nādhaḥ, nānuvidiśaṃ gacchati| evaṃ mahārāja ādhyātmikaḥ pṛthivīdhāturdraṣṭavyaḥ| peyālaṃ|
tatra mahārāja pṛthivīdhātorutpādo'pi śūnyaḥ, vyayo'pi śūnyaḥ, utpanno'pi pṛthivīdhātuḥ
svabhāvaśūnyaḥ| iti hi mahārāja pṛthivīdhātuḥ pṛthivīdhātutvena nopalabhyate, anyatra
vyavahārāt| so'pi vyavahāro na strī na puruṣaḥ| evaṃ mahārāja yathābhūtaṃ samyak prajñayā
draṣṭavyamiti| tena kā manyanā ? manyanā māragocaraḥ| tat kasya hetoḥ? manyanāpagatā hi sarvadharmāḥ||iti||evaṃ
kāyasmṛtyupasthānaṃ pratipādya vedanāsmṛtyupasthānamupadarśayituṃ vedanāṃ
vicārayannāha yadyastītyādi-yadyasti duḥkhaṃ tattvena prahṛṣṭān kiṃ na vādhate|śokādyārtāya
mṛṣṭādi sukhaṃ cetkiṃ na rocate||89||trividhā hi vedanā-sukhā vedanā, duḥkhā vedanā,
aduḥkhāsukhā ceti| tatra rūpavadvedanāpi nāsti paramārthataḥ| kathamiti cet| yadyasti duḥkham,
asātaṃ veditam| tattvena paramārthataḥ| tadā prahṛṣṭān kiṃ na bādhate, saṃtoṣayuktān
kiṃ na duḥkhayati ? sukhamapi yadyasti tattvena, tadā śokādyārtāya| ādiśabdāt kāmabhayonmādārtāya|
mṛṣṭādi sukhaṃ cet, mṛṣṭādi surasamāhārapānādi| ādiśabdāt strakūcandanādi sukhaṃ
sukhahetutvāt| sukhaṃ cedyadi, kiṃ na rocate ? na hi vastu satsvabhāvaṃ kadācidapi nivartitumutsahate|
tasmāt kalpanopasthāpitameva sukhaduḥkhaṃ vedanīyamiti||yaduktaṃ prahṛṣṭān
kiṃ na bādhate iti, tatra parasya samādhānamāha balīyasetyādi-balīyasābhibhūtatvādyadi tannānubhūyate|na
hi prahṛṣṭāvasthāyāṃ sarvathaiva duḥkhamasat| kiṃ tarhi samudbhūtavartinā
sukhena tiraskṛtatvāt vidyamānamapi nānubhūyate, balīyasā atibalavatā sukhena abhibhūtatvādupahatatvāt|
sadapi yadi tadduḥkhaṃ nānubhūyate na vedyate ityucyate, tadā na yuktametadityāha
vedanātvamityādi-vedanātvaṃ kathaṃ tasya yasya nānubhavātmatā||90||vedanātvaṃ vedanāsvabhāvatvaṃ
kathaṃ kena prakāreṇa tasyāvyaktasya sukhasya yasya nānubhavātmatā nānubhūyamānasvabhāvatā|
vedyate iti hi vedanocyate, vedanānubhava iti vacanāt| yadi ca avedyamānāpi
vedanā syāt, tadā na kiṃcinna vedanā syādityatiprasaṅgaḥ||athāpi syāt-na sarvathā nānubhūyate,
kiṃ tu sūkṣmatayā anubhūtamapi ananubhūtakalpamityatrāha astītyādi-asti sūkṣmatayā duḥkhaṃ
sthaulyaṃ tasya hṛtaṃ nanu|tuṣṭimātrāparā cetsyāttasmāt sāpyasya sūkṣmatā||91||asti
vidyate sūkṣmatayā anupalakśyamāṇatayā duḥkham, tarhi balīyasā sukhena kiṃ kṛtamasya ? sthaulyameva
hṛtaṃ nanu, prahṛṣṭāvasthāyāṃ pravṛttena balavatā sukhena sthaulyaṃ prābalyamasya
duḥkhasya hatamabhibhūtam| nanu, nanviti parasya saṃbodhane| iti mataṃ bho tava, na hi
sūkṣmatā nāma duḥkhasya sātānubhavakāle kācidupalabhyate| tat kathaṃ sūkṣmatā tasyeti vaktavyam|
atha tuṣṭimātrā aparā tasmādeva udbhūtavṛtteḥ sukhāt, aparā tuṣṭimātrā dvitīyā sukhamātrā
alpīyasī sukhakaṇikā syāt, duḥkhasya sūkṣmatā bhavet, ced yadi abhipretam, nanu sāpyasya
sūkṣmatā sāpi tuṣṭimātrā aparā, asya sukhasyaiva sūkṣmatā, na tu duḥkhasya, tuṣṭeḥ sukhajātitvāt|
iti duḥkhasya sūkṣmatā avedyasvabhāvā sukhānubhavakāle nāstyeveti niścitam||syādetat-na
duḥkhaṃ kālpanikatayā kādācitkam, kiṃ tarhi kāraṇavaikalyāt kadācinnopalabhyate
ityatrāha viruddhetyādi-viruddhapratyayotpattau duḥkhasyānudayo yadi|duḥkhena viruddhasya
sukhasya yaḥ pratyayo hetuḥ sparśaḥ, tasyotpattau ābhimukhye sati| atha vā| viruddhasya
pratyayasya sukhahetorutpattau janmani, viruddhaḥ pratyayo'syeti vā| duḥkhenetyapekṣāyāmapi
gamakatvādbhavati samāsaḥ| tasyotpattau satyāṃ prahṛṣṭāvasthāyāṃ hetuvaikalyāt duḥkhasyānudayo
duḥkhasyānutpattiśceducyate, tadā-kalpanābhiniveśo hi vedanetyāgataṃ nanu||92||nanu
yadeva asmābhirabhihitaṃ tadeva sāṃpratamāgatamāyātam| kiṃ tat ? kalpanayā abhiniveśaḥ, kalpanayā
kṛto yo'bhiniveśaḥ, hiravadhāraṇe| sa eva vedanā sukhā duḥkhā taditarā vā| nānyat
vāstavaṃ sukhādyasukhādiheturvāsti, iti| tathāhi nijasvabhāvarahitamapi yat sukhasādhanatvena
parikalpitam, tadabhiniveśātsukhaṃ veditamutpadyate, itarasmāditarat| kathamanyathā yadeva
anyasya duḥkhasādhanam, tadeva aparasya kasyacit sukhasādhanaṃ syāt ? tasyaivaikasya
yasya śabdaśravaṇādapi duḥkhamāsīt, punaḥ kālāntareṇa tasya darśanāt prītirupajāyate| tasmāt
kālpanikameva sukhādikaṃ tatsādhanaṃ vā, na vāstavam| āha ca-ahirmayūrasya sukhāya jāyateviṣaṃ
viṣābhyāsavato rasāyanam|bhavanti cānandaviśeṣahetavomukhaṃ tudantaḥ karabhasya kaṇṭakāḥ||iti|vedanā
abhiniveśasvabhāvatvādeva ca vicāreṇa nivartayituṃ śakyate ityāha ata
evetyādi-ata eva vicāro'yaṃ pratipakṣo'sya bhāvyate|ata eveti| yata eva abhiniveśasvabhāvā
vedanā, ata eva vicāro'yaṃ vimarśo'yaṃ pratipakṣo virodhī, nirākṛtikāraṇatvāt asyābhiniveśasya
sukhādirūpasya bhāvyate vicintyate| tatsādhanābhāve tadabhiniveśābhāvāt| api ca| itthamapyabhiniveśo
vedanetyāha vikalpetyādi-vikalpakṣetrasaṃbhūtadhyānāhārā hi yoginaḥ||93||ata
eveti vartate| vikalpa eva kṣetraṃ janmabhūmitvāt| tasmin saṃbhūtaṃ jātaṃ dhyānaṃ viviktaṃ
kāmaiḥ, viviktaṃ pāpakairakuśalairdharmaiḥ savitarkaṃ savicāraṃ samādhijaṃ prītisukhamityādi|
dhyānādibhāvanā samādhisamāpattervikalpabhavatvāt, tadeva āhāraḥ śarīrayāpanāhetutvāt,
yeṣāṃ te tathoktāḥ| ke te ? yoginaḥ| hiryasmāt kalpanānirmitaprītisukhāhārasaṃdhāritaśarīrā
yoginaḥ, tasmāt kalpanābhiniveśo vedaneti pratipāditam||sāṃprataṃ hetvanabhisaṃbhavādeva
na vedanā vastusatī yuktetyāha sāntarāvityādi-sāntarāvindriyārthau cetsaṃsargaḥ kuta
etayoḥ|ayamatra samudāyārthaḥ-sparśapratyayā vedanā| viṣayendriyavijñānānāṃ trayāṇāṃ saṃnipātaśca
sparśaḥ| sparśāḥ ṣaṭ saṃnipātajāḥ [abhi. ko.-3.30] iti vacanāt| sa trikasaṃnipātajaḥ
sparśa eva na ghaṭate, kutastatpratyayā vedanā bhaviṣyatīti| tathāhiindriyārthayoḥ sāntarayorvā
syānnirantarayorvā ? tatra indriyārthāvakṣaviṣayau sāntarau savyavadhānau yadi,
tadā saṃsargaḥ saṃnipāto melanaṃ kutaḥ kasmāt etayorindriyārthayoḥ ? naiva yujyate| sparśo
hi saṃparka ucyate| vyavadhāne sati sa kathaṃ bhavet iti bhāvaḥ| atha dvitīyaḥ prakāraḥ,
so'pi na yujyate ityāha nirantaratve ityādi-nirantaratve'pyekatvaṃ kasya kenāstu saṃgatiḥ||94||nirantaratve'pi
vyavadhānābhāve'pi sati ekatvaṃ tādātmyamindriyārthayoḥ| evaṃ hi tayoḥ
sarvātmanā nairantaryaṃ bhavet yadi aṇīyasāpi nāṃśena vyavadhānaṃ syāt sadharmatā ca| tatrāntarbhāve
tattvameva| evaṃ ca kasya kenāstu saṃgatiḥ ? ekatve sati bhedābhāvāt kiṃ kena
saṃgataṃ syāt ? na hi ātmanaiva ātmanaḥ saṃgatiryuktāḥ|syādetat-niraṃśānāmeva paramāṇūnāṃ
saṃsargo vastutaḥ| na ca tatra aṃśāṃśivyavahāro yuktaḥ, sthūlarūpāṇāmeva tatsaṃbhavāt| tatra
ca saṃsargadūṣaṇe na kiṃciddūṣyate ityāha nāṇorityādi-nāṇoraṇau praveśo'sti nirākāśaḥ
samaśca saḥ|paramāṇūnāmapi naiva saṃparko yuktaḥ| yataḥ ekasyāpyaṇoranyasminnaṇau na praveśo'sti,
nāntarbhāvo'sti| kutaḥ ? co yasmāt| nirākāśaḥ saḥ nīrandhraḥ paramāṇuḥ| samaḥ sa
tulyaḥ, nimnonnatābhāvāt| iti kathaṃ niraṃśasya saṃgatirastu ? athāpi syāt-mā bhūdaṇoraṇau
praveśaḥ, saṃgatimātraṃ kevalamastu, tāvatā siddhaṃ naḥ sādhyamityāha apraveśa iti-apraveśe
na miśratvamamiśratve na saṃgatiḥ||95||sarvātmanā hi saṃparkaḥ saṃgatiraṇoḥ, anyathā sāṃśatvaprasaṅgāt|
tathā ca tatsvarūpaṃ svātmanā vyāpnuvata eva tena saṃgatiḥ| evaṃ tatsvarūpamiśratvābhāve
saṃgatirna syāt| tacca miśratvaṃ tatra praveśamantareṇa na bhavet| itthamapraveśe
praveśābhāve sati na miśratvaṃ nāsaṃbhinnarūpatvam| amiśratve miśratvābhāve ca na
saṃgatiḥ nāsaṅgaḥ||niraṃśasya sarvathaiva saṃsargo na yujyate ityāha niraṃśasya cetyādi-niraṃśasya
ca saṃsargaḥ kathaṃ nāmopapadyate|niraṃśasya aṃśaśūnyasya ca padārthasya| co dūṣaṇasamuccaye|
saṃsargo mīlanaṃ kathaṃ nāmopapadyate ? nāmeti saṃbhāvayānām| kathaṃ saṃsargaḥ
saṃbhāvyate ? sarvālpasyāpi avaśyamekenāṃśena bhavitavyam| yasya punaraṃśa eva nāsti, tasya
amūrtasya aṃśābhāve asattvameva prāptamiti bhāvaḥ| na caitad bhavato'pi pramāṇapratītaṃ
kvacidastītyāha saṃsarga ityādi-saṃsarge ca niraṃśatvaṃ yadi dṛṣṭaṃ nidarśaya||96||.........................āha
vijñānasya tvityādi-vijñānasya tvamūrtasya saṃsargo naiva yujyate|turatiśayābhidhāne|
vijñānasya viṣayavijñapteḥ| punaḥsaṃsargo naiva yujyate, na saṃgacchate|
kutaḥ ? amūrtasyeti hetupadametat| mūrtiśūnyasya vijñānasya| amūrtatvādityarthaḥ| parasparasaṃparko
hi saṃsargaḥ| sa ca mūrtimatāmeva vidyate| yasya tu mūrtireva nāsti, tasya kathaṃ
saṃsargaḥ syāt ? iti trayāṇāmapi saṃsargamavadhūya saṃprati samūha eva vastusan nāsti
iti pratipādayannāha samūhasyāpītyādi-samūhasyāpyavastutvādyathā pūrvaṃ vicāritam||97||api
dūṣaṇasamuccaye| samūhasyāpi saṃghātasyāpi| avastutvāt vasturahitatvāt aśvaviuṣāṇavat saṃsargo
naiva yujyate iti prakṛtena saṃbandhaḥ| samūhasyaivābhāvāt| kathaṃ punaravastukatvam
? yathā pūrvaṃ vicāritam, yathā prāṅ nirūpitam, evamaṅgulipuñjatvādityādinā||hetvasaṃbhavameva
upasaṃharannāha tadevamityādinā-tadevaṃ sparśanābhāve vedanāsaṃbhavaḥ kutaḥ|tasmādevaṃ
pratipāditakrameṇa sparśanābhāve trikasaṃparkābhāve vedanāsaṃbhavaḥ kutaḥ, vedanāyāḥ sukhādirūpāyāḥ
saṃbhava utpādaḥ kutaḥ, naiva yujyate| kāraṇābhāve kāryasya saṃbhavāyogāt| iti
paramārthato vedanābhāve hitāhitaviṣayasyāsaṃbhavāt|kimarthamayamāyāsaḥsukhaduḥkhasādhanaprāptiparihārāya
yo'yamāyāsaḥ kriyate sa kimarthaḥ ? ākāśacarvaṇārthamiva naivocita iti
bhāvaḥ| mā bhūt sukhasādhanāya, duḥkhasyābhiṣoḍhumaśakyatvāt tatparihārāya bhavatu cedāha-bādhā
kasya kuto bhavet||98||vedanāyā vicāreṇa niḥsvabhāvatvād bādhā avicārataḥ ātmādeḥ pūrvanirastatvādvedakābhāvaḥ|
upaghātahetorapi vikalpakalpitatvāt na paramārthataḥ sattvam|
ityevaṃ bādhā pīḍāvedanābhāvāt kasya vedakābhāvādbhavet, kuta upaghātahetorabhāvācca bhavet
? naiva paramārthataḥ kasyacit kutaścit syāt| tasmādveditrabhāvādapi vedanā na yuktā||saṃprati
vedanābhāvāt tatpratyayā tṛṣṇāpi kāraṇavirahāt paramārthato notpādamarhatītyupadarśayitumāha
yadā netyādi-yadā na vedakaḥ kaścidvedanā ca na vidyate|tadāvasthāmimāṃ dṛṣṭvā tṛṣṇe
kiṃ na vidīryase||99||yo vedanāṃ vedayate sa vedakaḥ| yadā kaścidātmādirnāsti, tadabhāvātsamanantaranirūpaṇācca
vedanā na vidyate| tadā avasthāmimāṃ evaṃvidhāṃ svajanmavikalāṃ
dṛṣṭvā upalabhya tṛṣṇe kiṃ na vidīryase, tadduḥkhaduḥkhitāpi satī kiṃ na viśīryase, yadadyāpi
tadviyogavidhurā tvamātmānaṃ na muñcasi||syādetat-yadi vedako na syāt, vedanā ca nāsti,
kenāyaṃ tarhi sukhasādhanatvādinā bhāveṣu dṛṣṭādivyavahāraḥ pravartate ityatrāha dṛśyate
ityādi-dṛśyate spṛśyate cāpi svapnamāyopamātmanā|cittena sahajātatvādvedanā tena nekṣyate||100||dṛśyate
cakṣurindriyajena| spṛśyate kāyendriyajātena cittena jñānena| evaṃ tarhi cittameva
vedakaṃ vastusadastīti cedāha svapnamāyopamātmanā| svapnopamasvabhāvena māyopamasvabhāvena
ca| pratītyasamutpannena cittena, na tu paramārthasatā| kathaṃ cittād vyatiriktaṃ
cittena dṛśyate ? sahajātatvāt, cittena sahotpannatvāt cittena saha janma yasya tasya darśanam,
ekasāmagrīpratibaddhatvāt pratītyasamutpādasyācintyatvācca| na tu paramārthato darśanamasti
yenaivaṃ dṛṣṭādivyavahāraḥ| vedanā tena nekṣyate, yena dṛṣṭasukhasādhanādivyavahāro'pyanyata
eva, tena kāraṇena vedanā nekṣyate, na dṛśyate vastutaḥ||athāpi syāt-na sahajaṃ
dṛśyate, api tu jñānaṃ viṣayākāratayā tata utpadyamānamuttarakālaṃ tasya grāhakamucyate,
ityetadapahastayitumāha pūrvamityādi-pūrvaṃ paścācca jātena smaryate nānubhūyate|avaśyaṃ
sahajātasya vedanam, anyathā pūrvaṃ prāgbhāvi paścāduttarakālaṃ jātena utpannena jñānena
smaryate nānubhūyate smṛtirūpeṇa viṣayīkriyate, na sākṣādvidyate| tajjñānakāle tasyātītatvāt|
na ca atītasya svarūpeṇa vedanamucitam, avidyamānatvāt| svarūpavedanaṃ cānubhavaḥ| tasmāt
smaraṇamātrametat| tatra yuktaṃ na svarūpavedanam| vedanāyāḥ svabhāvavyavasthāpakaṃ lakṣaṇameva
ayuktamityāha svātmānamityādi-svātmānaṃ nānubhavatisvātmānaṃ svaṃ svarūpaṃ nānubhavati,
na vedayate, svasaṃvedanasya pūrvaṃ nirastatvāt| anyena tarhi sā jñānenānubhūyate
vedanā ? āha-na cānyenānubhūyate||101||na ca naiva| anyena tatsamānakālabhāvinā jñānenānubhūyate,
vedyate, jñānasya jñānāntareṇa avedanāt||na cāsti vedakaḥ kaścidvedanāto na tattvataḥ|na
ca naivāsti vedakaḥ kaścit, yo vedanāṃ vedayate, cittamanyadvā| ataḥ asmāt kāraṇāt
vedanā anubhava iti vedanālakṣaṇaśūnyatvādvedanā na tattvataḥ na paramārthataḥ, anyatrābhiniveśāt
tatsvarūpapratipādakasya kasyacidabhāvāt| etaduktamāryākṣayamatisūtre-api tu khalu
punarabhiniveśo vedanā, parigraho vedanā, upādānaṃ vedanā, upalambho vedanā, viparyāso vedanā,
vikalpo vedanetyādi||dharmasaṃgītisūtre'pyuktam-vedanānubhavaḥ proktā kenāsāvanubhūyate|vedako
vedanā vedyaḥ pṛthagbhūto na vidyate||evaṃ smṛtirupastheyā vedanāyāṃ vicakṣaṇaiḥ|yathā
bodhistathā hyeṣā śāntā śuddhā prabhāsvarā||iti|tasmādvedakavedanāsvabhāvaśūnyaṃ pratītyasamutpannamātraṃ
nirvyāpāramasvāmikaṃ māyāprapañcavadupalambhagocaratāmupagatamidaṃ
kalevaramavabhāsate, iti na kasyacit sukhaṃ vā duḥkhaṃ vā svakīyaṃ bhavatītyāha nirātmaka
ityādi-nirātmake kalāpe'smin ka evaṃ bādhyate'nayā||102||nirātmake kasyacidātmādervedakasyābhāvādasvāmike
kalāpe ekasyānuyāyino'bhāvāt pratītyasamutpannamātre'smin māyāsvabhāvavadupalambhagocaratāmupagate|
evamindrajālavat paśyan saṃjātavismayo brūte-ka evaṃ bādhyate'nayā|
evamuktakrameṇa kasyacidvedayiturabhāvāt vedanāyāśca, kaḥ paramārthato'nayā vedanayā
bādhyate pīḍayate ? vicārato naiva kaścit| tasmāt vikalpa evāyaṃ sukhādisādhanādhyavasāyaḥ|
tadetadvedanāsmṛtyupasthānaṃ darśitam||sāṃprataṃ cittasmṛtyupasthānamupadarśayitumāha nendriyeṣvityādi-nendriyeṣu
na rūpādau nāntarāle manaḥ sthitam|nāpyantarna bahiścittamanyatrāpi
na labhyate||103||tatra ṣaṣṭhaṃ tāvanmanovijñānaṃ nirūpayati-tathā kva punaridaṃ manovijñānaṃ
svayamupasthitam ? tatra na tāvadindriyeṣu cakṣurādiṣu manaḥ sthitaṃ sthitimupagatam|
na rūpādau viṣaye manaḥ sthitam| nāntarāle, nāpīndriyaviṣayayorantarāle madhye manaḥ sthitam|
ekatrāpyaniścitasvarūpatvāt| nāpyantarna bahiścittam| nāpyantarna madhye kāyasya cittaṃ
nāpi bahiḥ na bāhyeṣu śarīrāvayaveṣu cittaṃ labhyate| anyatrāpi na labhyate, uktebhyaḥ
sthānebhyaḥ anyatrāpi kkaciddeśāntare yatra tatra vā na labhyate, na prāpyate vicārataḥ||tathā
kkacit kathaṃcidbhavati, tataḥ kathaṃ tasya niṣedha ityatrāha yanna kāye ityādi-yanna
kāye na cānyatra na miśraṃ na pṛthak kvacit|tanna kiṃcidataḥ sattvāḥ prakṛtyā parinirvṛtāḥ||104||yaccittaṃ
na kāye bāhyābhyantare śarīre| na cānyatra, naiva kāyādanyatra bāhye
vastuni| na miśram| kriyāviśeṣaṇametat| dvayorādhyātmikabāhyayormiśramapi na sthitam| yaccittaṃ
na pṛthak kāyāt, nāpi pṛthak svātantryeṇa ca kvacidavasthitaṃ yaccittam, tat paramārthato
na kiṃcit na vastusat| kalpanopadarśitameva tat| āsaṃsāraṃ cittaṃ māyāvatpratibhāso
niḥsvabhāvatvāt| ataḥ asmāt kāraṇāt sattvāḥ prāṇinaḥ prakṛtyā svabhāvena parinirvṛtāḥ parimuktasvabhāvāḥ|
niḥsvabhāvatālakṣaṇasya prakṛtinirvāṇasya sarvasattvasaṃtāneṣu sadā vidyamānatvāt|
svayameva tu abhūtaparikalpavaśādasatyapi satyamāropya kleśavāsanopahatacittasaṃtatayaḥ
saṃsāracārakāvarodhaniṣiddhasvātantryavṛttayo'parimuktā ityucyante na tu paramārthataḥ||iti
mano vicārya cakṣurādivijñānaṃ vicārayannāha jñeyādityādi-jñeyātpūrvaṃ yadi jñānaṃ
kimālambyāsya saṃbhavaḥ|jñeyena saha cejjñānaṃ kimālambyāsya saṃbhavaḥ||105||tathā hi na
kvacit sadā sadrūpamavasthitaṃ jñānam, kiṃ tu cakṣurādisāmagrīṃ pratītya utpadyamānaṃ rūpādijñeyagrāhakamityucyate,
iti parasyāśayamāśaṅkaya vikalpayati-tat punarjñeyāt pūrvaṃ vā
syāt, jñeyasamānakālaṃ vā, jñeyasya paścādvā iti| tatra yadi prācīno vikalpaḥ, tatrāha-jñeyāt
grāhyaviṣayāt pūrvaṃ prāgeva, anutpanne eva jñeye yadi jñānamutpannamabhidhīyate, tadā
kimālambya asya saṃbhavaḥ ? pūrvaṃ jñeyamālambanamantareṇa kimālambya kimāśritya asya saṃbhava
utpādaḥ ? dvitīyapakṣamāśrityāha-jñeyena grāhyaviṣayeṇa saha samānakālaṃ cedyadi jñānam,
kimālambya asya saṃbhavaḥ ? samānakālasya jñeyasya akāraṇatayā anālambanatvāt| nākāraṇaṃ
viṣayaḥ iti vacanāt||atha tṛtīyaḥ prakāraḥ svīkriyate, athetyādi-atha jñeyādbhavet paścāt
tadā jñānaṃ kuto bhavet|atheti pṛcchāyām| jñeyāditi| pūrvaṃ jñeyam, paścāt tadanantaraṃ
nivṛtte jñeye bhavet utpadyeta jñānam, tadā jñānaṃ kuto bhavet, jñānakāle jñeyasya nivṛttatvāt,
kuta ālambanāt jñānaṃ bhavet, kimāśritya utpadyeta ? tasmādviṣayādisāmagrīto'pi paramārthato
na sidhyati jñānam| idaṃ cittasmṛtyupasthānamāryaratnakūṭādiṣvabhihitam-sa evaṃ
cittaṃ parigaveṣate-katarat taccittaṃ rajyati vā duṣyati vā muhyati vā ? kimatītamanāgataṃ
pratyutpannaṃ vā ? iti| tatra yadatītam, tat kṣīṇam| yadanāgatam, tadasaṃprāptam| pratyutpannasya
sthitirnāsti| cittaṃ hi kāśyapa nādhyātmaṃ na bahirdhā nobhayamantareṇopalabhyate|
cittaṃ hi kāśyapa arūpyanidarśanamapratighamavijñaptikamapratiṣṭhamaniketam| cittaṃ hi
kāśyapa sarvabuddhairna dṛṣṭam, na paśyanti, na drakṣyanti| [yat sarvabuddhairna dṛṣṭam],
na paśyanti, na drakṣyanti, kīdṛśastasya pracāro draṣṭavyaḥ ? anyatra vitathapatitayā saṃjñayā
dharmāḥ pravartante| cittaṃ hi kāśyapa māyāsadṛśamabhūtakalpanatayā vividhāmupapattiṃ
parigṛhṇāti| peyālaṃ| cittaṃ hi kāśyapa nadīstrotaḥsadṛśamanavasthitamutpannabhagnavilīnam|
cittaṃ hi kāśyapa dīpārciḥsadṛśaṃ hetupratyayatayā pravartate| cittaṃ hi kāśyapa vidyutsadṛśaṃ
kṣaṇabhaṅgayanavasthitam| cittaṃ hi kāśyapa ākāśasadṛśam, āgantukaiḥ kleśopakleśairupakliśyate|
peyālaṃ| yāvat cittaṃ hi kāśyapa parigaveṣyamāṇaṃ na labhyate| yanna labhyate,
tannopalabhyate| tannaivātītaṃ nānāgataṃ na pratyutpannam| tat tryadhvasamatikrāntam| yat
tryadhvasamatikrāntaṃ tannaivāsti na nasti ityādi||evaṃ cittasmṛtyupasthānaṃ pratipādya
dharmasmṛtyupasthānaṃ pratipādayitumuktameva kramaṃ yojayannāha evaṃ cetyādi-evaṃ ca sarvadharmāṇāmutpattirnāvasīyate||106||cakāra
evakārārthaḥ| evameva yathoditanyāyena sarvadharmāṇāṃ
sarvabhāvānāmutpattirutpādo nāvasīyate na pratīyate| teṣāmapi svahetutaḥ pūrvaṃ samānakālaṃ
paścādvā utpattau idameva dūṣaṇaṃ yathāsaṃbhavaṃ vācyam| utpādābhāvānnirodho'pi na
yujyate| anutpannasya nirodhāyogāt| ata eva ca anutpannāniruddhasvabhāvatayā niṣprapañcatvāt
sarvadharmā vimokśābhimukhā dharmadhātuniryātā ākāśadhātuparyavasānā aprajñaptikā avyavahārā
anabhilāpyā anabhilapanīyā ityucyante| evaṃ dharmasmṛtyupasthānenāvirahitaṃ sarvadharmeṣvanāsaṅgajñānamutpadyate|
dharmasmṛtyupasthānabhāvanā ca āryākṣayamatisūtre darśitā|
yaduktam-dharme dharmānupaśyī viharan bodhisattvo na kaṃciddharmaṃ samanupaśyati| yato na
buddhadharmāḥ, yato na bodhiḥ, yato na mārgaḥ, yato na niḥsaraṇam, sarvadharmā niḥsaraṇamiti
viditvā anāvaraṇamahākaruṇāsamādhiṃ samāpadyate| sa sarvadharmeṣu sarvakleśeṣu ca kṛtrimasaṃjñāṃ
pratilabhate-niṣkleśā ete dharmā naite sakleśāḥ| tatkasya hetoḥ ? tathāhi ete nītārthe'rthaṃ
samavasaranti| nāsti kleśānāṃ saṃnicayo rāśībhāvaḥ, na rāgabhāvaḥ, na dveṣabhāvaḥ,
na mohabhāvaḥ| eṣāmevānubodhād bodhiḥ| yatsvabhāvāśca kleśāḥ, tatsvabhāvā bodhiḥ, ityevaṃ
smṛtimupasthāpayati|iti||uktaṃ ca-utpattiryasya naivāsti tasya kā nirvṛtirbhavet|māyāgajaprakāśatvādādiśāntaṃ
tvayatnataḥ||yaḥ pratītyasamutpādaḥ śūnyatā saiva te matā|tathāvidhaśca
saddharmastatsamaśca tathāgataḥ||tattattvaṃ paramārtho'pi tathatā dravyamiṣyate|bhūtaṃ
tadavisaṃvādi tadbodhādbuddha ucyate||iti|[catuḥ 3.27, 39, 20]evaṃ dharmasmṛtyupasthānaṃ
darśayatā sarvadharmā anutpannāniruddhāḥ prakāśitāḥ||tathā sati saṃvṛtisatyamayuktamityuktaṃ
syāt| tataḥ satyadvayavyavasthāpanaṃ na ghaṭate iti parihartuṃ codyamutthāpayannāha
yadyevamityādi-yadyevaṃ saṃvṛtirnāsti tataḥ satyadvayaṃ kutaḥ|yadi paramārthataḥ sarvadharmā
anutpannāniruddhasvabhāvāḥ, evaṃ sati saṃvṛtirnāsti, vyavahāro na syāt, paramārthasatyamevaikaṃ
syāt| tataḥ saṃvṛterabhāvāt satyadvayaṃ saṃvṛtisatyaṃ paramārthasatyaṃ ceti yaduktam-saṃvṛtiḥ
paramārthaśca satyadvayamidaṃ matam| [9.2]iti, tadetat satyadvayaṃ kutaḥ ? naiva
syāt| tadabhāvācca paralokagamanakarmakriyāphalasaṃbandhasvabhāvopārjanādi na syāt, sarvavyavahārābhāvāt|
athāpi syāt-yadi nāma nāsti, tathā marīcikādiṣu jalakalpanayeva saṃvṛtisvabhāvayā
kalpanayā buddhyā vyavasthāpyate, tataḥ satyadvayamupapadyate ityāśaṅkayannāha
atha seti-atha sāpyanyasaṃvṛtyāatheti praśne| sāpīti saṃvṛtiḥ| na kevalaṃ paramārthasatyamityaperarthaḥ|
anyayā saṃvṛtyā kalpanābuddhirūpayā vyavasthāpyate| athavā| apiravadhāraṇe
bhinnakrame ca| anyayaiva saṃvṛtyeti yojanīyam| evamekaṃ saṃdhitsato'nyat pracyavate ityupadarśayannāha-syātsattvo
nirvṛtaḥ kutaḥ||107||yadi paramārthatastatsvabhāvaśūnyamapi kalpanābuddhiviṣayīkaraṇāt
sāṃvṛtamucyate, yo'pi tarhi sarvadharmaniḥsvabhāvatālakṣaṇaṃ paramārthasatyamadhigamya
anupalambhayogena sarvaprapañcavirahāt parinirvṛtimupayātaḥ, so'pi sattvaḥ
parinirvṛto vinirmuktaḥ kuto bhavet ? naiva syāt| tasyāpi buddhayā viṣayīkaraṇāt| buddhiśca
sarvaiva saṃvṛtiḥ kalpanāsvabhāvatvāt| buddhiḥ saṃvṛtirucyate iti vacanāt nirvṛtirapi
saṃvṛtiḥ syāt||atra parihāramāha paracittetyādi-paracittavikalpo'sauparasya nirvṛtasattvādanyasya
sattvasya cittaṃ tasyāsau vikalpaḥ, yo'yaṃ nirvṛtasyāpi buddhayā viṣayīkaraṇam|
na hi paracittavikalpena anyasya saṃvṛtiryuktā| tato'nyabuddhayā viṣayīkriyamāṇo'pi nirvṛta
evāsau| kutaḥ ? yataḥ-svasaṃvṛtyā tu nāsti saḥ|tuḥ pūrvasmādviśeṣamabhidhatte| svasaṃvṛtyā
nijasaṃvṛtyā svakalpanayā sa iti parinirvṛto nāsti, na vidyate| parinirvṛta eva saḥ iti
svayamasya sarvavikalpoparamāt| anyatrāpi tarhi kathamanyasaṃvṛtiḥ syādityatrāha sa paścādityādi-sa
paścānniyataḥ so'sti na cennāstyeva saṃvṛtiḥ||108||asmin sati idaṃ bhavati, asyotpādādidamutpadyate
iti idaṃpratyayatāmātrameva saṃvṛtiḥ| iti dharmebhyo dharma utpadyamānaḥ
paścādbhāvī bhavet| tataḥ sa paścānniyato dharmaḥ, so'sti yadi, tadā astyeva saṃvṛtiḥ|
na cedyadi sa nāsti, tadā nāstyeva saṃvṛtiḥ| gaganendīvarādiṣu idaṃpratyayatāyā abhāvāt|
etaduktaṃ bhavati-yadi nāma parinirvṛto buddhyā viṣayīkṛtaḥ, naiva tāvatā paracittavikalpamātreṇa
tasyāparinirvṛtiḥ| svayamasya sarvavikalpaprapañcopaśamāt| na raktacittenālambitaḥ
svayaṃ prahīṇasarvakleśāvaraṇo vītarāgo'pyavītarāgo bhavet| tasmāt sarvakalpanāvirahādanyasaṃvṛtyālambito'pi
svayaṃ parinirvṛta evāsau paramārthataḥ| ata eva sarvadharmāḥ sarvakalpanāśūnyatvādanutpannāniruddhasvabhāvatvācca
prakṛtiparinirvṛtā ādiśāntā ityucyante| tathāpi
tathāvidhebhya eva tathāvidhā anye dharmā utpadyante nirudhyante ca| māyāsvabhāvavat|
tena ca rūpeṇa parikalpavaśāt punarālambyamānāḥ sāṃvṛtāḥ, vāstavarūpābhāvācca anutpannāniruddhā
ityucyante kharaviṣāṇavat| yaduktam-śūnyebhya eva śūnyā dharmāḥ prabhavanti dharmebhyaḥ|
iti||āryalalitavistare'pyuktam-saṃskāra pradīpaarcivat kṣipramutpattinirodhadharmakāḥ|anavasthita
mārutopamā phenapiṇḍeva asāradurbalāḥ||saṃskāra nirīha śūnyakāḥ kadalīstambhasamā
nirīkṣataḥ|māyopama cittamohanā bālaullāpana riktamuṣṭivat||* * * * peyālaṃ|yatha muñca
pratītya balvajaṃ rajju vyāyāmabalena vartitā|ghaṭiyantra sacakra vartate teṣu ekaikaśa
nāsti vartanā||tatha sarvabhavāṅgavartinī anyamanyopacayena niśritā|ekaikaśa teṣu vartanī
pūrvaparāntata nopalabhyate||* * * * *mudrāt pratimudra dṛśyate mudrasaṃkrānti na copalabhyate|na
ca tatra na caiva sānyato eva saṃskāra anuchedaśāśvatāḥ||* * * * *araṇiṃ yatha cottarāraṇiṃ
hastavyāyāma trayebhi saṃgati|iti pratyayato'gni jāyate jātu kṛtārthu laghu nirudhyate||atha
paṇḍitu kaści mārgate kutayaṃ āgatu kutra yāti vā|vidiśo diśi sarvi mārgato
nāgati nāsya gatiśca labhyate||skandhāyatanāni dhātavaḥ tṛṣṇa avidyā iti karmapratyayā|sāmagri
tu sattvasucanā sa ca paramārthatu nopalabhyate||iti|[lalita-13.97,98,100,101,104,108-110]catuḥstave'pyuktam-niruddhādvāniruddhādvā
bījādaṅkurasaṃbhavaḥ|māyotpādavadutpādaḥ sarva
eva tvayocyate||atastvayā jagadidaṃ parikalpasamudbhavam|parijñātamasadbhūtamanutpannaṃ
na naśyati||nityasya saṃsṛtirnāsti naivānityasya saṃsṛtiḥ|svapnavat saṃsṛtiḥ proktā tvayā
tattvavidāṃ vara|| iti|[catuḥ-1.16-18]tasmāt paramārthata utpādanirodhābhāve'pi na saṃvṛtisatyavirodha
iti sarvaṃ samañjasam||nanu yadi paramārthato'nutpannāniruddhāḥ sarvadharmāḥ,
tadā na jñānaṃ na ca jñeyaṃ vastutaḥ saṃbhavati| tat kimiha kena vicāryate iti vicāro'pi
na syāt| atastūṣṇīmeva sthātavyamityata āha kalpanetyādi-kalpanā kalpitaṃ ceti dvayamanyonyaniśritam|yathāprasiddhamāśritya
vicāraḥ sarva ucyate||109||kalpanā āropikā buddhiḥ| kalpitaṃ
tayā samāropitam| cetyuktasamuccaye| ityevaṃ dvayamubhayamanyonyasya niśritaṃ parasparasamāśritam,
kalpanāpekṣayā kalpitam, kalpitāpekṣayā kalpaneti| yathāprasiddhaṃ lokavyavahārato
niścitamāśritya gṛhītvā vicāro vimarśaḥ sarva ucyate abhidhīyate| sarva iti na kaścideva
vicāro'pi saṃvṛtimāśritya pratanyate, na tu paramārthasatyam, tasya sarvavyavahārātikrāntatvādityarthaḥ||vicāro'pi
bahirvicāravat kālpanikasvabhāvatvādvicārayitavya iti cet,
vicārasyāśakyavicāratvādityabhisaṃdhāyāha vicāritenetyādi-vicāritena tu yadā vicāreṇa vicāryate|tadānavasthā
tasyāpi vicārasya vicāraṇāt||110||vicāritena tu parīkṣitena punaryadā
vicāreṇa vicāryate nirūpyate, tadā anavasthā apratiṣṭhānaṃ syāt| kutaḥ ? tasyāpi vicārasya
vicāraṇāt| yo'sau vicārasya vicāraṇārthaṃ vicāra upādīyate, tasyāpi vicārasya vicāraṇāddhetoḥ||vicārye
tarhi vicāryamāṇe kathamiyamanavasthā na syādityatrāha vicārite ityādi-vicārite
vicārye tu vicārasyāsti nāśrayaḥ|nirāśritatvānnodeti tacca nirvāṇamucyate||111||vicārye
tu parīkṣye punarvastuni vicārite nirṇīte sati vicārasya nirṇayasya punaruttarakālaṃ kartavyasya
āśrayo nāsti, yamāśritya punarvicārānusaraṇenānavasthānaṃ syāt| vicāryasya vicāraṇe
caritārthatayā punarākāṅkṣābhāvāt| ata eva nirāśrayatvānnodeti, āśrayābhāvānna punarvicāraḥ
pravartate| sarvasamāropaniṣedhaṃ vidhāya vastutattvaparijñānāt kṛtakṛtyatvāt pravṛttinivṛttyabhāvāt
na kkacit sajyate, nāpi virajyate| tacca nirvāṇamucyate, sarvavyavahāranivṛtteḥ
sarvatra nirvyāpāratayā praśāntatvāt tadeva nirvāṇamabhidhīyate||kalpitaviṣaye'vaśyameva
sarvatra vicāraḥ satyo na tu paramārthata ityāha yasya tvityādi-yasya tvetaddūyaṃ satyaṃ
sa evātyantaduḥsthitaḥ|yasya punaḥ paramārthasadbhāvavādinaḥ etaddūyaṃ vicāro vicāryaṃ
ceti etadubhayamapi satyaṃ paramārthasat, sa eva bhāvasvabhāvavādī atyantaduḥsthitaḥ atyantamatiśayena
duḥkhena sthito duḥsthitaḥ duṣkaraṇīyatvāt| etadevopadarśayannāha yadītyādi-yadi
jñānavaśādartho jñānāstitve tu kā gatiḥ||112||yadi jñānavaśāt jñānasya pramāṇasya vaśāt
sāmarthyāt arthaḥ prameyaṃ vyavasthāpyate, tadā bhavatu nāma pramāṇāt prameyavyavasthā,
ko nāma nivārayati ? kevalamidamiha nirūpaṇīyam-jñānāstitve tu kā gatiḥ ? jñānasya pramāṇasya
punarastitvaṃ kuto niścitamiti vaktavyam| svasaṃvedanasyābhāvāt pramāṇāntarānveṣaṇe
anavasthānaṃ syāditi kā gatirāśrayaṇīyā ?syādetat-syādeva anavasthānam, yadi jñānastitve
pramāṇaṃ mṛgyate| yāvatā prameyādeva pramāṇavyavasthā, tat kuto'navasthānaṃ syādityāśaṅkayannāha
athetyādi-atha jñeyavaśājjñānaṃ jñeyāstitve tu kā gatiḥ|atheti parābhiprāyaprakāśane|
atha jñeyasya prameyasya vaśāt jñānaṃ vyavasthāpyate, tarhi jñeyāstitve tu kā gatiḥ ? yadi
jñeyavaśāt jñānaṃ vyavasthāpyate, tadā svayameva jñeyaṃ jñānāstitve vyavasthānibandhanaṃ
syāt, tacca kutaḥ pramāṇāt siddhamiti pṛcchati-jñeyāstitve punaḥ kā gatiriti| prameyasiddhaye
jñānāntarānusaraṇe tadapi jñānāntaraṃ kutaḥ siddhamiti vaktavyam| tasmādeva jñeyāditi
cet, jñeyaṃ kutaḥ siddham? tatsiddhau jñānāntarānusaraṇe punaranavasthānamaparyavasānaṃ
syāt| syādetat-bhavedetat yadi jñānasya jñeyasya vā siddhaye jñānāntarāpekṣā syāt, api tu
parasparamitaretarasya siddhiḥ| ato noktadoṣaprasaṅga iti parasyāśayamāvirbhāvayannāha athānyonyetyādi-athānyonyavaśātsattvamabhāvaḥ
syāddūyorapi||113||atha punarevamabhidhīyate-anyonyasya
jñānasya jñeyasya parasparasya vaśāt sāmarthyāt jñānajñeyayorapi sattvamastitvaṃ
niścīyate jñānavaśājjñeyasya jñeyavaśācca jñānasyeti yāvat| tadevaṃ sati abhāvaḥ syād dvayorapi|
dvayorapi jñānajñeyayorabhāvaḥ syāt, ekasyāpi sattvasiddhirna bhavet| itaretarāśrayatvādekasyāsiddhau
dvitīyasyāpyasiddhiḥ||atra prakṛtānurūpadṛṣṭāntamāha pitā cedityādi-pitā
cenna vinā putrātkutaḥ putrasya saṃbhavaḥ|putrābhāve pitā nāstipitā janakaḥ yadi putraṃ
vinā putramantareṇa na syāt, putrajananasāpekṣatvādasya vyapadeśasya, tarhi kutaḥ putrasya
saṃbhavaḥ, kutaḥ kasmāt piturabhāvāt putrasya janyasya saṃbhavaḥ janma astu ? kimiti cet,
putrābhāve pitā nāsti| hetupadametat| yataḥ putrasya abhāve asattve pitā nāsti na bhavati|
pitrā hi putro janayitavyaḥ| sa ca na putraṃ yāvajjanayati, tāvat pitaiva na bhavati| yāvacca
pitā na bhavati, tāvat putrasya tasmāt saṃbhavo nāsti| ataḥ itaretarāśrayaṇādekābhāvādanyatarābhāvaḥ
syāditi dvayorapyanayorabhāva iti samudāyārthaḥ| amumarthaṃ dārṣṭāntike
yojayannāha tatheti-tathāsattvaṃ tayordvayoḥ||114||yathātra pitāputrodāharaṇe, tathā asattvaṃ
tathaiva abhāvaḥ tayordvayorjñānajñeyayoḥ| tathāhi-jñeyajananājjñānamucyate, jñānaparicchedyatayā
ca jñeyamiti yāvat jñānaṃ na sidhyati, yāvat parijñānaṃ na sidhyati, tāvat paricchedyatayā
ca jñeyaṃ na sidhyati| itaretarāśrayaṇādubhayābhāvaḥ syāditi bhāvaḥ||syādetat-na
brūmaḥ-anyonyavaśāt siddhiranayoḥ api tu jñeyakāryaṃ jñānam, tato jñānādaṅkurād bījamiva
jñeyaṃ setsyati| iti parāśayamudbhāvayannāha aṅkura ityādi-aṅkuro jāyate bījādvījaṃ tenaiva
sūcyate|jñeyājjñānena jātena tatsattā kiṃ na gamyate||115||aṅkuro jāyate utpadyate bījāt
khalabilāntargatāt| bījaṃ tenaiva bījājjātena aṅkureṇa sūcyate gamyate yathā, tathā atra
jñeyāt prameyāt jñānena jātena utpannena tatsattā tasya jñeyasya sattā sadbhāvaḥ kiṃ na
gamyate, kiṃ na pratipadyate ? atrāpi bījāṅkuravat kāryakāraṇabhāvasya vidyamānatvāt||nāyaṃ
sadṛśo dṛṣṭānta ityāha aṅkurādityādi-aṅkurādanyato jñānādvījamastīti gamyate|jñānāstitvaṃ
kuto jñātaṃ jñeyaṃ yattena gamyate||116||aṅkurāt kāryāt bījamastīti yadgamyate, tannāyamasyaiva
kevalasya prabhāvaḥ, kiṃ tarhi anyato jñānādaṅkuravyatiriktāt tadastīti gamyate|
tathā hi-na yogyatāmātreṇa kāryaṃ kāraṇasya gamakam, bījasyaiva aṅkurajananamapratipannasyāpi
gamakatvaṃ syāt| nāpi svarūpapratītimātreṇa apratipannakāryakāraṇabhāvasyāpi tatpratipattiprasaṅgāt,
api tu avinābhāvitvena niścitam| ataḥ prākpratipannakāryakāraṇabhāvasya punaḥ
paścāt kkacid bījāvinābhāvinamaṅkuramupalabdhavataḥ aṅkurādadhyavasāyātmakamanumānamutpadyate,
tato bījamastītyavasīyate| ato jñānaviṣayīkṛta eva aṅkuro bījapratipattihetuḥ| jñānāstitvaṃ
jñānasya sadbhāvaḥ kuto jñātaṃ kasmāt pratītam ? svasaṃvedanābhāvādanavasthānabhayena
jñānāntarānanusaraṇācca, jñeyaṃ yattena gamyate, yad yasmāt jñeyaṃ tena jñānena jñeyakāryeṇa
gamyate avasīyate| na hi svayamaniścitaṃ liṅgaṃ sādhyasya gamakamupapadyate| jñāpakahetutvādasya
jñeyagamakatvam| tasmādvāstavapakṣe jñānajñeyāsiddhervicāraḥ kartumaśakyaḥ,
kālpanikapakṣe tu yathāprasiddhavyavahāramāśritya śakyate iti niścitam||na svato nāpi parato
na dvābhyāṃ nāpyahetutaḥ|utpannā jātu vidyante bhāvāḥ kvacana kecana||[ma. śā. 1.3]ityasyārthasya
samarthanārthaṃ nāpyahetuta iti turīyakoṭiprasādhanāya tāvat svabhāvavādimatamapākartumāha
loka ityādi-lokaḥ pratyakṣatastāvatsarvaṃ hetumudīkṣate|tathā hi te svaparasvabhāvasarvahetunirapekṣameva
bhāvagrāmavaicitryamutpadyate iti varṇayanti| yataḥ na paṅkajādīnāṃ
nālapatradalakesarādikamanekaprakārabhedabhinnavaicitryamacetanā jalapaṅkādayo nirvartayitumalam|
na ca cetano'pi kaścidanyaḥ karmaṇā tādṛśanirmāṇapravīṇa upalabhyate, nāpi
cādriyate, tatkarmaṇo'paryavasānāt yugapadaparyantaviśeṣeṣu vyāpārāyogācca| tasmāt kiṃcitkāraṇamantareṇaiva
sarvamidaṃ jagadvaicitryamutpadyate iti teṣāṃ matam, taduktam-sarvahetunirāśaṃsaṃ
bhāvānāṃ janma varṇyate|svabhāvavādibhiste ca nāhuḥ svamapi kāraṇam||rājīvakesarādīnāṃ
vaicitryaṃ kaḥ karoti hi|mayūracandrakādirvā vicitraḥ kena nirmitaḥ||yathaiva kaṇṭakādīnāṃ
taikṣṇyādikamahetukam|kādācitkatayā tattadduḥkhādīnāmahetutā||[tattvasaṃgraha-110-112]tadevaṃvādino
lokapratītādeva hetusāmarthyādbādhā syādityupadarśayati| lokaḥ sarvo janaḥ|
pratyakṣataḥ indriyāśritājjñānāt| pratyakṣata ityupalakṣaṇādanumānato'pi tatpratītibhāvāt|
pratyakṣānumānābhyāmiti yāvat| sarvamanekaprakāraṃ hetuṃ jagadvaicitryakāraṇam, udīkṣate
tadanvayavyatirekānuvidhāyi kāryamupajanayantaṃ paśyati| yat kāryaṃ yasya sadbhāve bhavati,
tadabhāve ca na bhavatīti pratīyate, sa tasya heturiti niścīyate| iti lokapratītādeva
hetuvyāpārādasya ahetukatvapratijñā bādhyate| tadevopadarśayannāha padmanālādītyādi-padmanālādibhedo
hi hetubhedena jāyate||117||padmasya rājīvasya nālamādi yeṣāṃ padmadalakesarādīnāṃ
te tathoktāḥ, teṣāṃ bhedo nānātvam| hiryasmāt| hetubhedena hetoḥ kāraṇasya bhedena
viśeṣeṇa jāyate utpadyate, nānyathā| aniyamena sarvatra sadbhāvaprasaṅgāt| ataḥ yad yasyānvayavyatirekānuvidhānaṃ
kurvat pratīyate, tat tasyaiva kāryaṃ nānyasyetyabhyupagamanīyam|
yasmāt pratiniyatakāraṇādeva pratiniyataviśeṣotpattiḥ, tadbhedena tadbhedāditi na ahetumatī||nanu
bhavedeṣa viśeṣaḥ yadi hetoreva svayamasau viśeṣaḥ siddhaḥ syāt| kiṃ tu tasyaiva kutaḥ
sa bhavatīti vaktavyam| na ca nirviśeṣādviśeṣotpattiḥ, punarahetutvaprasaṅgāt| ityāśaṅkāṃ
pariharannāha kiṃkṛta ityādi-kiṃkṛto hetubhedaścet pūrvahetuprabhedataḥ|kiṃkṛtaḥ kena
kṛtaḥ kuto yātaḥ hetubhedaścet, hetorbhedo viśeṣaśceducyate| pūrvahetuprabhedataḥ pūrvasya
prāktanasya tajjanakasya hetoḥ prabhedataḥ prabhedādviśeṣāt| tasyāpi tatpūrvasya hetoḥ kuto
viśeṣa iti cet, punastatrāpi pūrvahetuviśeṣāditi vaktavyam, iti uttarottarasya viśeṣākāṅkṣāyāṃ
pūrvapūrvasya viśeṣādityuttaraṃ vācyam| na caivamanavasthānamaniṣṭaṃ kiṃcidāpādayati-anavarāgrasya
saṃsārasya pūrvakoṭirna prajñāyate ityabhyupagamāt| ata eva phalāviparyayo'pi
na svato bhavatītyāha kasmāccedityādi-kasmāccetphalado hetuḥ pūrvahetuprabhāvataḥ||118||kasmāt
kāraṇāt phalado viśiṣṭaphaladānasamartho hetuścet, pūrvahetuprabhāvataḥ pūrvasya
tajjanakasya hetoḥ sāmarthyāt svahetunā sa tādṛśastatsvabhāvo'jani yena sahakāriviśeṣopahitakāryotpādānuguṇaviśeṣaparaṃparāpariṇatimadhigacchan
asati pratibandhavaikalyayoḥ saṃbhave
tathāvidhameva phalamutpādayati| ataḥ aviparītaphaladānamapi svahetusāmarthyopajanitameva|
tena abhyudayaniḥśreyasasādhanahetoryathāsaṃkhyamabhyudayaniḥśreyasameva phalaṃ jāyate,
tadviparītādviparītamiti na kathaṃcidapi viparyayaḥ||etacca avaśyaṃ svabhāvavādinā sahetukatvamakāmakenāpi
svīkartavyam| kathamanyathā hetumantareṇa pratijñātamahetukatvaṃ bhāvānāṃ
setsyati ? pratijñāmātreṇa tasya kenacidagrahaṇāt| hetuvyāpāreṇa tat prasādhayataḥ svayameva
punaḥ sahetukatvābhyupagamāt vandhyā me māteti bruvataḥ iva pratijñāyāḥ svavacanena
bādhanaṃ syāt ityubhayataḥpāśā rajjuriti saṃkaṭaprāpto batāyaṃ tapasvī| taduktam-na heturastīti
vadan sahetukaṃnanu pratijñāṃ svayameva śātayet|athāpi hetupraṇayālaso bhavetpratijñayā
kevalayāsya kiṃ bhavet||iti|tasmāt kudṛṣṭivijṛmbhitamevaitat pramāṇabādhitatvāt||evaṃ
svabhāvavādinaṃ nirākṛtya caturthaprakāraprasādhanārthameva īśvarakāraṇatāṃ jagataḥ pratyākhyātuṃ
tadupakṣepaṃ kurvannāha īśvara ityādi-īśvaro jagato hetuḥīśvarakāraṇavādino hi svabhāvavādimataniṣedhamākarṇya
viśeṣamabhidhātumardhamavasitaṃ bhārasyeti manyamānāḥ prāhuḥ-sāhāyyameva
anuṣṭhitamevaṃ bhavadbhiḥ| na hi kāraṇamantareṇaivajagadvaicitryamupapadyate
deśādyaniyamaprasaṅgāt| kevalamacetanāḥ punaramī jalapaṅkādayo vaicitryāsāmarthyā iti yuktamanenoktam|
tatra astyeva sa bhagavān viśvavaicitryanirmāṇapravīṇaḥ jagadekasūtradhāraḥ sakalajagadādibhūtaḥ
nityātmatayā sarvadānupahataśaktiprabhāvaḥ sarvabhāvānāṃ kāryakāraṇabhāvāditattvavedī
samastārvācīnadarśanāgocaramāhātmya īśvaraḥ| tena hetunā sahetukaṃ sakalamidaṃ
sacarācaraṃ jagaditi kaḥ sacetanaḥ anyathā vaktumutsahate ? iti naiyāyikādiveśmakathāmabhidhāya
pratyācaṣṭe-īśvaro jagato hetuḥ| īśvara iti śaṃkarasyākhyā| sa eva jagato viśvasya
hetuḥ sṛṣṭisthitipralayakāraṇam| tasmādevaitadviśvamaśeṣamutpadyate| anyathā punaracetanopādānatvāt
kathamamī girisaridavanisāgarādaya utpattibhājo bhaveyuḥ ? cetanāva dadhiṣṭhānāt
punarime samutpattumutsahante, tadvayāpāreṇaiva pravartanāt| taduktam-sarvotpattimatāmīśamanye
hetuṃ pracakṣate|nācetanaḥ svakāryāṇi kila prārabhate svayam||na syānmerurayaṃ na
ceyamavanī naivāyamambhonidhiḥsūryācandramasau niveśasubhagau naitau jagaccakṣuṣī|īśāno
na kulālavadyadi bhavediśvasya nirmāṇakṛtsattvādīśvarakartṛkaṃ jagadidaṃ vaktīti kaścitkila||iti|[tattvasaṃgraha-46-47]tasmājjagadevamacetanaviśvasvabhāvamīśvarakāraṇatāmātmano
brūte|
atrocyate-kimanayā svagṛhītopakalpitayā prameyaracanayā vacanaracanāprapañcamālayā ? naitaducyamānamapi
svasamayābhiniveśināṃ jaḍadhiyāṃ prītikaraṃ pramāṇaśūnyaṃ viduṣāṃ saṃtoṣamutpādayati|
tathā hi-yadyasau kāruṇikaḥ, kimarthaṃ punarimān narakādiduḥkhapīḍitān prāṇinaḥ
karoti ? tathā ca sati kāruṇikatvaṃ tasya śraddhāsamadhigamyameva syāt| svakṛtāsatkarmaphalopabhogena
tatkṣepāpanayane yasya pravṛttiḥ, kathamakāruṇiko nāmeti cet, na| tat karma
kāruṇikaḥ kimiti kārayati yenāniṣṭaṃ phalamupabhujyate, tatrāpi tasya vyāpārāt, sarvotpattimatāṃ
nimittakāraṇatvāt| api ca kiṃ tasminnavyāpriyamāṇe tat karmaphalamupabhujyate na
vā ? yadi prathamaḥ pakṣaḥ, tadā kathametat-ajño janturanīśo'yamātmanaḥ sukhaduḥkhayoḥ|īśvaraprerito
gacchetsvargaṃ vā śvabhrameva vā||iti|[mahābhā.-3.30.28]sarvakāryeṣveva tadvayāpārābhyupagamasya
anenaiva anaikāntikatāprasaṅgāt| atha dvitīyaḥ, tadā kṛpālurasau tatropekṣāṃ
kimiti nādhivāsayati, yad yatnena sāhāyyameva tatropakalpayati| atha kṛtasya karmaṇo'vipraṇāśādavaśyaṃ
tena tatphalamanubhavitavyamiti tadupabhogāya vyāpriyate iti cet, kathaṃ
punaretasminnavyāpriyamāṇe'vaśyaṃ tenānubhavitavyaṃ sāmagrīvaikalyāt| kaḥ punarevaṃ vipraṇāśe'pi
doṣaḥ ?prayatnata eva tato nivartitumucitaṃ kāruṇikasya| evaṃ hi tadicchāyattavṛttitayā
tasyāparipākāt tena svamaiśvaryamupadarśitaṃ tatra bhavet| atra sattvānāṃ tatkarmasaṃcodito'sau
dayālurapi sthātumaśaktaḥ, mahad bata anena svamaiśvaryamitthaṃ dyotitamanyatra
syāt| tat parakarmaṇāpi samākṛṣṭo nāma nātmani vaśitvamadhigacchati, īśvarataḥ karmaṇa eva
mahat sāmarthyamevaṃ prakāśitaṃ syāt| tadvaraṃ karmaiva paryupāsyaṃ yatsāmarthyena samākṛṣyamāṇo
maheśvaro'pi sthātumasamarthaḥ| tasmādidamavyāhatameva-namaḥ satkarmabhyo vidhirapi
na yebhyaḥ prabhavati||iti|[bhartṛhari-vairāgya-92]atha na kāruṇikaḥ, tadāsau vītarāgaḥ
sarāgo vā ? yadi ādyo vikalpaḥ, tadā yadi nāma dayāvirahāt sukhaṃ nopanayati, duḥkhaṃ tu
janasya kasmādutpādayatīti vaktavyam| duḥkhaṃ hi rāgādivaśena kasyacidupanīyate| te cāsya
na santi| kathamakāraṇameva janaṃ duḥkhayati ? krīḍārthaṃ duḥkhayatīti cet, krīḍārthaṃ vītarāgasya
pravṛttiriti cet, niścitamasau na vītarāgaḥ| rāgādimatāmapi tāvajjitendriyāṇāṃ na
krīḍārthaṃ dṛśyate pravṛttiḥ, kiṃ punarvītarāgāṇāṃ tathā bhaviṣyati| na rakṣaḥpiśācādimantareṇa
anyasya paraduḥkhena krīḍā saṃbhāvyate||atha avītarāga iti pakṣaḥ, tadā kathamayamitarajanasādhāraṇaḥ
sannīśvaro bhavitumarhati ? rāgādikleśapāśāyattavṛtterjagadaiśvaryāyogāt|
anyathā tadanyasyāpi tathāvidhasya tatprasaṅgāt| nāpi saṃsāracārakoparuddhasvātantryasya
viśvavaicitryaracanācāturyaṃ tadanyasyeva yujyate| tadevamastitvameva bhavantaṃ vipralambhayati
yadevaṃvidhasyāpi yāvadaiśvaryamabhyupagamyate| bhavatu vā tathāvidhasyāpi kartṛtvam|
tathāpi kimasau svasthātmā [asvasthātmā vā] ? yadi svasthātmā, tadā kimiti janamakāṇḍameva
duḥkhayati ? na hi svasthātmā niraparādhaṃ janaṃ pīḍayan dṛṣṭaḥ| atha vimārgagāminameva
kṛtāparādhaṃ pīḍayatīti cet, vimārgagāminamapi ayameva kārayati| tathābhūtamapi kārayitvā
punaḥ pīḍayatīti sa laukikeśvarāṇāmapi jaghanyatayā vṛttimatiśete| te hi svayaṃkṛtāparādhameva
aparādhinamanuśāsati| ayaṃ punarātmanaiva kārayitveti mahānasya viśeṣaḥ| atha asvasthātmā,
tadā asādhu tadārādhane svargāpavargārthināṃ prekṣāvatāṃ pravṛttiḥ| na hi unmattasyārādhanamunmattakādanyaḥ
kartumutsahate| tathā hi svargādilipsayā tadārādhanāya pravartante
prekṣāvantaḥ| tacca apariniścitasvabhāvatayā tato na saṃbhāvyate, viparyayo'pi vā tadārādhanaphalasya
saṃbhāvyate| tadārādhanapravṛttāstu gāḍhataraśraddhāvaśena tamunmattamācakṣāṇā
ātmānamevonmattakamācakṣīran| kathamanyathā tadārādhane pravartante ? tadaparonmattakairvā
kimaparāddhaṃ yataste na paryupāsyante ? teṣāṃ prabhāvātiśayavikalatvāditi cet, na
vai prakṛte'pi kaṃcit prabhāvātiśayamutpaśyāmaḥ| unmattakaḥ sakalajagadatiśāyiśaktiriti ko'nya
unmattakādvaktumarhati ? tadayamabhivicāryamāṇo na kvacidavasānaṃ labhate iti alaṃ durmativiṣyanditeṣu
ādareṇeti| tasmāt sūktametadū yaduktam-sukhasya duḥkhasya na ko'pi dātāparo
dadātīti kubuddhireṣā|svakarmasūtragrathito hi lokaḥkartāhamasmīti vṛthābhimānaḥ||iti|tasmādakartṛkameva
idaṃ jagadaśeṣamiti na paridṛṣṭakāraṇādanyaḥ svatantraścetano vā tasya
kartā kaścidasti| idameva vistareṇa pratipādayituṃ siddhāntavādī prāha-vada kastāvadīśvaraḥ|īśvarakāraṇavādinaṃ
pṛcchati-vada brūhi ko'yamīśvaro bhavato'bhimataḥ ? tāvacchabdenedamabhidhatte-yeṣāṃ
kṣityādīnāmanvayavyatirekānuvidhāyi kāryamupalabhyate, tatra katamadīśvaraṃ
bhavānācaṣṭe ? na ca anupalabdhānvayavyatirekavyāpārasya kāraṇatā prakalpayituṃ yuktā,
atiprasaṅgāt| tasmāt tatkāraṇatāmicchatā dṛṣṭānvayavyatirekavyāpāra eva aṅgīkartavyaḥ| na
cānyasya kṣitibījādivyatiriktasya anvayavyatirekānuvidhānaṃ kurvat dṛśyate kāryam | tat kathaṃ
tasya kāryopayogitvaṃ vyavasthāpyate ? yaduktam-yeṣu satsu bhavatyeva [yattebhyo'nyasya
kalpyate]|taddhetutvena sarvatra hetūnāmanavasthitiḥ||iti||atha pṛthivyādīni bhūtānyeva
īśvaro bhavatviti parābhiprāyamāśaṅkayāha bhūtāni cedityādi-bhūtāni cedbhavatvevaṃ nāmamātre'pi
kiṃ śramaḥ||119||yadi bhūtāni pṛthivyādīni īśvara ucyate, tadā abhyupagamyate eva|
bhavatvevam, evamastu, na vayamatra vipratipadyāmahe| kṣityādyanvayavyatirekānuvidhānavataḥ
kāryasya darśanāt| kevalaṃ nāmamātre'pi kiṃ śramaḥ ? nāmaiva kevalamarthabhedaśūnyaṃ nāmamātrakam|
apiravadhāraṇe| nāmamātre eva kimiha mahāsamārambheṇa tatprasādhanāya śramaḥ āyāsaḥ
kriyate ? mayā kṣityādaya ucyante, tvayā punastānyeva bhūtāni īśvaraḥ iti nārthataḥ kaścidviśeṣaḥ
? na cātra vipratipattāvarthaśūnyāyāṃ kiṃcit phalamupalabhyate||atha astyeva
arthaviśeṣaḥ, tadā naiṣāmīśvaratvaṃ yuktamityāha api tvityādi-api tvaneke'nityāśca niśceṣṭā
na ca devatāḥ|laṅghayāścāśucayaścaiva kṣmādayo na sa īśvaraḥ||120||apituśabdena adhikamāha|
naite kṣityādayo bhavatāmīśvaratvena kalpayituṃ yujyante, tallakṣaṇāyogāt| kathaṃ kṛtvā
? aneke nānāsvabhāvāḥ, anityāśca vinaśvarasvabhāvāḥ, niśceṣṭāḥ, acetanatayā nirvyāpārāḥ|
na ca devatāḥ, nāpi ca ārādhyarūpāḥ| laṅghayāśca atikramaṇīyāḥ anaghṛṣyatvāt| aśucayaścaiva
apavitrāḥ| amedhyādiṣvapi pṛthivyādisadbhāvāt| kṣmādayaḥ kṣmā pṛthivī ādiryeṣāmaptejovāyūnāṃ
te tathoktāḥ| na sa īśvaraḥ, sa īśvaraḥ tādṛkkhabhāvo na bhavati, tatṣaṭprakāraviparītatvāt||yadi
kṣmādayo neśvaraḥ, ākāśaṃ tarhi bhaviṣyatītyāha nākāśamityādi-nākāśamīśo'ceṣṭatvātākāśamapi
īśaḥ īśvaro na bhavati| kutaḥ ? aceṣṭatvāt, svabhāvavikalatayā nirvyāpāratvāt,
paramate'pi niṣkriyatvāt| ātmā tarhi bhavatu-nātmā pūrvaniṣedhataḥ|pūrvameva vistareṇa
ātmanaḥ pratiṣiddhatvāt niḥsvabhāvaḥ śaśaviṣāṇavadasau| athāpi syāt-avitarkyamāhātmyatvādasya
nārvāgdarśanairidamitthamiti tatsvarūpaṃ vivecayituṃ śakyamityāha acintyasyetyādi-acintyasya
ca kartṛtvamapyacintyaṃ kimucyate||121||yadi asau cintātikrāntamāhātmyaḥ, tadā acintyasya
ca cintāpathamatikrāntasya īśvarasya kartṛtvaṃ yugapatkāraṇatvamapi acintyamatarkyaṃ
kimucyate, kimabhidhīyate ? kartṛtvamapyasya acintyatvānna vaktumucitamityarthaḥ||syādetat-atidurlakṣyasvabhāvatayā
cintayitumaśakyo'sau, kāryaṃ tu tasya sarvajanapratītisādhāraṇatvāt
cintyameva, iti bruvāṇaṃ pratyāha tena kimityādi-tena kiṃ straṣṭumiṣṭaṃ cabhavatu
nāma tasya kāryaṃ cintyam, tathāpi tena kiṃ straṣṭumiṣṭuṃ ca| tena īśvareṇa acintyamāhātmyena
kiṃ kāryaṃ straṣṭuṃ nirmātumiṣṭamabhipretaṃ ca, iti parasyottaramāśaṅkayannāha-ātmā cetatra
pūrvapadasyākāreṇa cchandonurodhāt saṃdhirna kṛtaḥ| ātmā tena straṣṭumiṣṭaṃ cenmatam,
etat pratiṣedhayati-nanvasau dhruvaḥ|nanu bhoḥ, asāvātmā dhruvo nityo'bhimato bhavatām|
tat kathamasau kriyate ? anyathā nitya eva sa na syāt| sadakāraṇavannityamiti nityalakṣaṇābhāvaprasaṅgāt|
anyatrāpi na tasya sṛṣṭivyāpāra upalakśyate ityāha kṣmādītyādi-kṣmādisvabhāva
īśaśca jñānaṃ jñeyādanādi ca||122||karmaṇaḥ sukhaduḥkhe caādiśabdena aptejovāyvākāśakāladiṅmanāṃsi
gṛhyante| teṣāṃ svabhāvo dhruvaḥ| so'pi na tena kriyate, pṛthivyādīnāṃ paramāṇūnāṃ
nityatvābhyupagamāt| sthūlarūpe ca tadvayāpārasya niṣetsyamānatvāt| ākāśādīnāmapi nityatvāt|
īśaśceti| īśvaro'pi dhruvaḥ iti ātmānamasau na karoti| jñānaṃ jñeyādanādi ceti| jñānamapi
jñeyādutpadyamānamanādi ca, āsaṃsāraṃ jñeyāmālambya pravartanāt, tadapi na tena kriyate|
tatkarmaṇaḥ sukhaduḥkhe ca, karmaṇaḥ śubhāśubhāt yathāsaṃbhavaṃ sukhaduḥkhe ca bhavataḥ
iṣṭāniṣṭavipākaje, tatrāpi na tasya vyāpāraḥ| evaṃ sati-vada kiṃ tena nirmitam|brūhi
kimidānīṃ teneśvareṇa nirmitaṃ racitam, iti na kvacit tasya sāmarthyamupalabhyate| tat kathamasya
jagatkartṛtvamucyate ? adhunā sarvatra sādhāraṇaṃ dūṣaṇamāha hetorityādi-hetorādirna
cedasti phalasyādiḥ kuto bhavet||123||tathāhi asau nityo vā jagato hetuḥ syādanityo vā
? nitya eva tadvādibhirasau parikalpitaḥ| tatra nityatve sati hetoḥ kāraṇasya ādirnāsti,
yadi, tadā phalasyādiḥ kuto bhavet ? naiva syādityarthaḥ| nityamupasthite samarthasvabhāve
hetau kāryamapi tajjanyamajastrameva jāyeta| iti tatsāmarthyapratibaddhaṃ kāryaṃ sadā prāpnoti|
tat-kasmātsadā na kurutekasmāt kāraṇāt sadā sarvakālaṃ na kurute ? na sarvaṃ kāryaṃ
janayatīti kathaṃ kasyacit kāryasya kadācit kriyāvirāmaḥ||athavā| anyathāvatāryate-yadi ca
neśvaro jagataḥ kartā syāt, kathamidaṃ pralayānantaramāditaḥ sargabhāg bhavet, ityatrāha
hetorityādi-anavarāgro hi jātisaṃsāraḥ| tataśca hetoḥ kleśakarmādilakṣaṇasya ādiḥ pūrvakoṭiḥ
na cedasti, phalasya sattvabhājanalokavivartādilakṣaṇasya ādiḥ prathamārambhaḥ kuto bhavet
? naiva vidyate ityarthaḥ| anādau saṃsāre hi sattvānāṃ karmādhipatyena sthitisaṃvartavivartānāṃ
pravartanāt| etacca uktameva "karmaṇaḥ sukhaduḥkhe ca" [9.123] ityanena||athavā|
atrāpi īśvaramevābhisaṃdhāyoktaṃ hetoriti| hetorīśvarasya ādirna cedasti, pralayakāle'pi
tasyānupahatatayā māhātmyasyābhyupagamāt phalasya tatkṛtasya sargādilakṣaṇasya ādiḥ kuto
bhavet ? nityatayā tatkāraṇasya sadā samarthatvāt sargādikamapi nityameva syāt| ato nityasamarthe
tasmin sargāderādireva na syāt| tataḥ kathaṃ sargasyādāvapi tadvayāpāro bhavet ? api
ca| yadi asau kartā syāt, tadā nityatvāt-kasmātsadā na kurutesargādikamiti śeṣaḥ| tathāhi
yadi kadācit sargaṃ karoti, tadā tatkāraṇasvabhāvatayā sadā tameva kuryāt| evaṃ sthitisaṃhārayorapi
vaktavyam| yugapadvā tasya sargādikriyā syāt| ata eva ca hetoruparamābhāvāt|
na phalasyāpi virāmaḥ| anyat pūrvavat||athāpi syāt-yadi nāma asau sadā samarthasvabhāvaḥ,
tathāpi kadācit sahakārivaikalyānna karotītyāha-na hi so'nyamapekṣate|iti| samarthasvabhāvo
heturīśvaraḥ| hiryasmāt| nānyaṃ sahakāriṇamapekṣate| nityasya samarthasvabhāvasya sataḥ
tadapekṣāyogāt| na hi nityatayā anādheyātiśayasya kācidapekṣā nāma| viśeṣotpattau vā tadavyatiriktasvabhāvasya
tasyāpyutpattiprasaṅgāt| vyatireke vā viśeṣādeva kāryotpattiḥ, tasya
akārakatvaṃ syāt| taduktam-apekṣyate paraḥ kaścidyadi kurvīta kiṃcana|yadakiṃcitkaraṃ vastu
kiṃ kenacidapekṣyate||iti|[catuḥ -3.12]bhavantu vā tasya sahakāriṇaḥ| tathāpi te nityā vā
syuranityā vā ? ye tāvannityāḥ paramāṇvādayaḥ, teṣāṃ na sadbhāvavaikalyaṃ saṃbhavati, nāpi
tadāyattasaṃnidhīnāṃ saṃnidhānavaikalyam| anityānāmapi tadāyattodayasaṃnidhīnāṃ kuto vaikalyaṃ
nāma, yena sahakārivaikalyānna karotītyucyate ? tato nāyamatra parihāraḥ| ata evāha
tenākṛta ityādi-tenākṛto'nyo nāstyeva tenāsau kimapekṣatām||124||tena īśvareṇa akṛtaḥ, yaḥ
utpattimāṃstena akṛtaḥ, sa nāstyeva, na vidyate anyo'paro jagati| tena kāraṇena tadāyattavṛttīnāṃ
sahakāriṇāṃ sadāsaṃnihitatvādasau nityaḥ kartā kimapekṣatām ? kimapekṣamāṇaḥ kadācit
kāryaṃ na kuryāt ? itthaṃ na kācidapi tasyāpekśāstīti sadā kāryaṃ kurvīta||athāpi syāt-samavāyikāraṇam,
asamavāyikāraṇam, nimittakāraṇaṃ ceti kāraṇatritayāt kāryamutpadyate|
tadasya nimittakāraṇatvāt sāmagrīmapekṣya kāryaṃ kurvato noktadoṣaprasaṅgaḥ iti parāśayamāśaṅkayāha
apekṣata ityādi-apekṣate cetsāmagrīṃyadi nāma asau sadā sarvakāryāṇi kartuṃ samarthaḥ,
tathāpi apekṣate sāmagrīm| na hi sāmagrīmantareṇa satyapi samarthe kartari kāryamutpadyate|
yathā kila paṭotpādanasamarthe'pi kvaciddhetau turītantuvemādikamantareṇa na paṭa
utpadyate, tathā prakṛte'pi cedyadi, āha-heturna punarīśvaraḥ|yadi sāmagrīsadbhāve karoti,
tadabhāve ca na karotītyabhyupagabhyate, tadā punarīśvaro heturna syāt| sāmagryā eva kāryotpatteḥ,
tataścānutpatteḥ| tasyā bhāvābhāvayoḥ kāryasya bhāvābhāvadarśanāt, na tu punarīśvarabhāvābhāvayoriti|
na sāmagrīkāle'pi sa pararūpeṇa kartā, svarūpaṃ cāsya prāgapi samarthaṃ
tadeveti kathaṃ kadācit kriyāvirāmaḥ ? yadapyuktam-kuvindādivat kadācit karotīti, tadapi
na yuktam| yataḥ kuvindādayaḥ prāgasamarthā eva| punaḥ paścāt turyādisāmagrīpratilambhādapūrvasāmarthyādhigamāt
paṭādikāryaṃ kurvanti| anyathāpi teṣāmapi pūrvaṃ tatsāmarthyasadbhāve
tatkriyāprasaṅgo na nivartate iti sādhyavikalo dṛṣṭāntaḥ| kiṃ ca| sāmagrījanane'pi sa
eva kāraṇam, sa ca sarvadā saṃnihitasvabhāva iti kathaṃ kadācit sāmagrīvaikalyamapyasya
? ata evopadarśayannāha-nākartumīśaḥ sāmagryāṃiti| nākartumīśaḥ, na akriyāyāṃ samarthaḥ| sāmagryāṃ
sāmagrīviṣaye| sarvakāryakriyāyāṃ samarthatvāt sāmagrījanmanyapi nodāsituṃ śaknoti|
janayatu tarhi sāmagrīmiti cedāha-[na kartuṃ tadabhāvataḥ]||125||na kartumapi sāmagryāmīśaḥ|
kutaḥ ? tadabhāvataḥ, tasyāḥ sāmagryā abhāvataḥ avidyamānatvāt| na ca avidyamānasvabhāve
vandhyāsuta iva kiṃcit kartuṃ śakyate nīrūpatvāt| yadvakṣyati-nābhāvasya vikāro'sti kalpa[hetu
?] koṭiśatairapi| iti||[bodhi. 9.147]bhavatu nāma sāmagrīsadbhāve satyeva kartā|
tathāpi kiṃ sāmagrībalākṛṣṭaḥ svayamanicchanneva karoti, āhosvidicchan iti vikalpau| tatra
ādyaṃ vikalpamāśaṅkayannāha karotītyādi-karotyanicchannīśaścetparāyattaḥ prasajyate|karoti
kāryamabhinirvartayati anicchan anabhilaṣan| īśa īśvaraḥ| cenmatam, parāyattaḥ prasajyate,
parāyattaḥ paratantraḥ prasajyate āsajyate| sāmagrīvaśena anicchato'pi kurvataḥ tadvaśavartitvaprasaṅgāt|
na ca pāratantryamanubhavataḥ īśvaratvaṃ yuktam, atiprasaṅgāt| dvitīyaṃ
vikalpamadhikṛtyāha-icchannapīcchāyattaḥ syātatha icchan karotīti pakṣaḥ svīkriyate, tadāpi
icchāyattaḥ syāt| icchāsadbhāve kāryavyāpārāt, tadabhāve ca avyāpārāt| tadapekṣāsadbhāvāt-kurvataḥ
kuta īśatā||126||evaṃ kurvataḥ kāryamabhinirvartayataḥ sataḥ tasya kuta īśatā,
kutaḥ eśvaryam ? etena yaduktaṃ kenacit-buddhimattvādīśvarasya naiṣa doṣaḥ| buddhiśūnyo
hi svasattāmātrajanyamakrameṇaiva kāryaṃ kuryāt, buddhimāṃstu kartumīśāno'pyanicchanna karoti,
iti kastasyopālambha iti, tadapi nirastam| tathā hi tā api icchāḥ svasattāmātranibandhanāḥ
kiṃ na karotīti sa eva tasyopālambhaḥ| api ca| yadi tā na sahakāriṇyaḥ, kiṃ tāsāṃ viyoge'pi
na karoti atha asahakārivaikalye'pi kāryākaraṇe sarvadā tadāyattaḥ ? sahakāriṇyaścet,
tathā tadbhāve'pi sarvakāryaṃ kiṃ na karoti ? sahakāriṇāṃ sākalye śaktatvāt| kevalasya
aśaktasya na kārakatvamiti cet, tat kimayaṃ pararūpeṇa kārakaḥ ? tathā cedakāraka eva| na
hi svarūpeṇa akārakaḥ kārako nāma| svarūpamapi asya nijaśaktiśabdavācyaṃ kāryopayogīti cet,
alamidānīmāgantukaśaktiṣvapekṣayā| samartho'pyeṣa prakṛtyā sahakāriṇāmasaṃnidhau nava kāraka
iti cet, mātāpi satī prakṛtyā bandhyā ityetadapi tarhi devānāṃ priyeṇa vaktavyamityāstāṃ
tāvat| anityastu tadvādināṃ nābhimataḥ| tathā ca sati anyasādhāraṇasvabhāvasya kathamīśatvamiti
neśvarakāryaṃ jagadvaicitryamiti siddham||yadi na buddhimatkartṛkaṃ jagat, tarhi
nityaparamāṇupuñjamayaṃ dvayaṇukādikrameṇotthaṃ kṣititaruparvatādikaṃ bhavatvityāha ye'pītyādi-ye'pi
nityānaṇūnāhuste'pi pūrvaṃ nivāritāḥ|ye'pi mīmāṃsakādivādino nityānaṇūn paramāṇunāhuḥ
jagadvaicitryakāraṇatvena bruvate, te'pi vādinaḥ pūrvam "aṃśā apyaṇubhedena" [9.87]ityādinā
paramāṇuvicārasamaye tatpratiṣedhānnivāritā nirākṛtāḥ ato nityaparamāṇumayamapi
nedaṃ jagat||evamīśvarakāraṇatāṃ ślokārdhena antarāle eva nityaparamāṇusvabhāvatāṃ ca jagato
nirasya tasyaiva turyaprakārasya samarthanāya pradhānapariṇāmarūpatāṃ nirākartuṃ sāṃkhyamatamudbhāvayannāha
sāṃkhyā ityādi-sāṃkhyāḥ pradhānamicchanti nityaṃ lokasya kāraṇam||127||sāṃkhyāḥ
kāpilāḥ pradhānaṃ prakṛtirityaparanāmadheyam icchanti manyante nityaṃ lokasya
kāraṇam| tacca nityamavinaśvarasvabhāvaṃ lokasya sarvasya carācarasya jagataḥ kāraṇaṃ pariṇāmarūpeṇa
hetumicchanti||kimidaṃ pradhānaṃ nāmeti cedāha sattvamityādi-sattvaṃ rajastamaśceti
guṇā aviṣamasthitāḥ|pradhānamiti kathyante viṣamairjagaducyate||128||sattvaṃ rajastamaśceti
ete trayo guṇā aviṣamaṃ sthitāḥ sāmyāvasthāṃ prāptāḥ pradhānamiti kathyante, pradhānamityucyante|
eṣāṃ tāvat prakṛtyavasthā| viṣamairjagaducyate, viṣamāvasthāṃ prāptaiḥ punarebhireva
guṇairjagaducyate, viśvavaicitryapariṇāmaḥ kathyate| tathāhi teṣāṃ prakriyāyadā
puruṣasya viṣayopabhogākāramautsukyamupajāyate, tadā prakṛtiḥ parijñātapuruṣautsukyā puruṣeṇa
yujyate| tadā punaḥ śabdādisargarūpeṇa pariṇatimupajanayati| tadā ayaṃ kramaḥ-prakṛtermahāṃstato'haṃkārastasmādgaṇaśca
ṣoḍaśakaḥ|tasmādapi ṣoḍaśakātpañcabhyaḥ pañca bhūtāni||[sāṃkhyakārikā-22]asyāyamarthaḥ-prakṛtermahān,
pradhānānmahān| mahāniti buddherākhyā| tato mahato'haṃkāraḥ,
ahamiti pratyayaḥ| tasmādahaṃkārādgaṇaśca ṣoḍaśakaḥ, ṣoḍaśaka iti ekādaśendriyāṇi
pañca ca tanmātrāṇi| tatra pañca karmendriyāṇi vākpāṇipādapāyūpasthalakṣaṇāni| pañca
buddhīndriyāṇi śrotraṃ tvakū cakṣū rasanaṃ ghrāṇaṃ ceti| ubhayātmakaṃ tu manaḥ ityekādaśa
bhavanti| pañca tanmātrāṇi punaḥ śabdasparśarūparasagandhāḥ| pañcabhyaḥ pañca bhūtāni|
pañcabhyaḥ śabdādibhyaḥ pañca bhūtāni bhavanti pañca bhūtāni ca ākāśavāyutejojalapṛthivyākhyāni|
ādyaprakṛtistu kāraṇameva na kāryam| mahadahaṃkārau śabdādayaśca pañca kāryaṃ kāraṇaṃ
ca| ekādaśendriyāṇi ākāśādayaśca pañca kāryameva na kāraṇam| puruṣaḥ punarubhayasvabhāvavarjita
iti| yadāha-mūlaprakṛtiravikṛtirmahadādyāḥ prakṛtivikṛtayaḥ sapta|ṣoḍaśakastu vikāro
na prakṛtirna vikṛtiḥ puruṣaḥ||iti|[sāṃkhyakārikā-3]tacca pradhānamaśeṣakāryaśaktimayameva
triguṇātmakameva kāryamabhinirvartayati| kathamanyathā tatrāvidyamānaṃ kāryaṃ vaiśvarūpyamutpadyate?
tathā coktam-aśeṣaśaktipracitāt pradhānādeva kevalāt|kāryabhedāḥ pravartante
tadrūpā eva tattvataḥ||yadi tvasadbhavetkāryaṃ kāraṇātmani śaktitaḥ|kartuṃ tannaiva śakyaṃ
tannairūpyādviyadabjavat||iti|[tattvasaṃgraha-7-8]evaṃ kila pradhānāt kāryarūpeṇa jagadvivartaḥ
pravartate iti kāpilāḥ| tadevaṃ tat sarvamākāśe viracitacitramiva pratibhāsate iti
manyamānaḥ siddhāntavādī dūṣayitumāha ekasyeti-ekasya trisvabhāvatvamayuktaṃ tena nāsti
tat|ekasya sataḥ pradhānasya trisvabhāvatvaṃ sattvarajastamobhedena tryātmakatvamayuktamasaṃgatam|
tena kāraṇena nāsti tat, na vidyate tat triguṇātmakaṃ pradhānam| ekamanekasvabhāvamiti
parasparāhatametat| ataḥ tasminnapahastite sarvaṃ tatkāryamapākṛtaṃ bhavet| mā bhūnnāma
tadekasvabhāvaṃ triguṇātmakam, guṇāstāvat svarūpataḥ santītyāha evamityādi-evaṃ guṇā
na vidyante pratyekaṃ te'pi hi tridhā||129||evameva pradhānavat guṇāḥ sattvarajastamorūpā
na vidyante| te'pi hi tridhā| hiryasmāt| te'pi guṇāḥ pratyekamekaikaśaḥ tridhā triprakārāḥ|
tathā hi sarvaṃ triguṇātmakaṃ bruvatāṃ pratyekaṃ guṇā api svarūpeṇa triguṇātmakāḥ prāpnuvanti|
tathā tadguṇā api triguṇātmakatayā naikasvabhāvā vidyante||yadā caivaṃ vicārayato guṇā
na santi, tadā tadvivartarūpāḥ śabdādayo'pi na yujyante ityāha guṇābhāve ityādi-guṇābhāve
ca śabdāderastitvamatidūrataḥ|guṇānāṃ sattvādīnām abhāve asattve ca| dūṣaṇāntarasamuccaye
cakāraḥ| śabdāderādigrahaṇāt sparśādiparigrahaḥ| astitvaṃ sadbhāvaḥ atidūrataḥ, sarvathaiva
na yujyate| kāraṇābhāve kāryasya sattvāyogāt| yadapyuktam-sukhādyanvitametaddhi vyaktaṃ
vyaktaṃ samīkṣyate|prasādatāpadainyādirūpasyaikopalabdhitaḥ||iti|[tattvasaṃgraha-14]tadapi
na yuktam| yaśca sattvādīnāṃ sukhādirūpatāmupapādayituṃ tatpariṇāmasya rūpādino vyaktasya
sukhādyanvayo heturuktaḥ, so'pi nāstītyāha acetana ityādi-acetane ca vastrādau sukhāderapyasaṃbhavaḥ||130||acetane
jaḍarūpe ca| pūrvavaccakāraḥ| vastrādau acitsvabhāve paṭādau
sukhāderapi cidātmakasya tādātmyenāsaṃbhavaḥ abhāvaḥ| yataḥ sattvarajastamāṃsyeva sukhaduḥkhamohā
ucyante| te ca guṇā na hi santi| tat kathaṃ tatra sukhādayo bhaveyuḥ ?athāpi syāt-na
sukhādyātmakatayā parādayaḥ sukhādisvabhāvā ucyante, api tu sukhādestadutpatterityāśaṅkayannāha
taddhetvityādi-taddheturūpā bhāvāścennanu bhāvā vicāritāḥ|tasya sukhāderheturūpāḥ
kāraṇasvabhāvā bhāvā bāhyāḥ paṭādayaścenmatam, nanu bhāvā vicāritāḥ| nāmī paṭādayaḥ avayavirūpāḥ,
nāpi paramāṇusvarūpā nāpi triguṇātmakāḥ| evaṃ bhāvā vicāritāḥ nirūpitāḥ yuktitaḥ,
pratibhāsamānānāṃ māyāvanniḥsvabhāvatvācca| tat ke ime bhāvāḥ sukhādiheturūpā bhaviṣyanti
? api ca| vyaktasya sukhādisvabhāvatve paṭādaya eva sukhādijanyāḥ syurityāha sukhādyevetyādi-sukhādyeva
ca te hetuḥpaṭasyāpi sukhādyeva ca| te tava sāṃkhyasya| hetuḥ syāt| vyaktasya
sukhādyātmakatvāt| tathāpi-na ca tasmātpaṭādayaḥ||131||ādiśabdāccandanamālādayaḥ||viparyayaḥ
punarihopalabhyate ityāha paṭādestvityādi-paṭādestu sukhādi syāttadabhāvātsukhādyasat|paṭādestu|
ādiśabdānmālādeḥ| punaḥ sukhādi syāt| ādiśabdādduḥkhādi bhavet| tadabhāvāt,
teṣāṃ paṭādīnāmabhāvāt| sukhādyasat, paṭādikāryatvāt sukhādyapi na syāditi tadanvayavyatirekānuvidhānāt
sukhādestatkāryatvam| sattvādiguṇātmakatayā yadapi sukhādīnāṃ nityatvamiṣṭam,
tadapi na samyagityāha sukhādikānāṃ cetyādi-sukhādīnāṃ ca nityatvaṃ kadācinnopalabhyate||132||sukhaduḥkhamohānāṃ
ca| cakāro'dhikadoṣavivakṣāyām| nityatvaṃ dhruvasvabhāvatvaṃ kadācinnopalabhyate,
na dṛśyate| guṇānāmeva asattvāt teṣāṃ nityatvādyayogāt||yadi ca sukhādīnāṃ
nityatvaṃ syāt, tadā nityamupalabhyerannityāha satyāmityādi-satyāmeva sukhavyaktau saṃvittiḥ
kiṃ na gṛhyate|yadi satyamavasthitarūpāḥ sukhādayaḥ, tathā sarvadeti sadā tatsaṃvedanaṃ
syāt, tatsvabhāvāparityāgāditi samudāyārthaḥ| satyāmeva sukhavyaktau, ekadā bhūtāyāṃ sukhavyaktau
sukhasya nityatve sati| saṃvittiḥ kiṃ na gṛhyate, sukhasya saṃvedanaṃ sarvadā kiṃ
na syāt ? na ca sarvadā saṃvedanamasti| tasmāt kadācidanupalabhyamānaṃ tat tadā nāstīti
niścitamiti kathaṃ nityatvam ? syādetat-sarvadā vyaktirūpatāyāṃ syādeṣa doṣaḥ| yadā punastadeva
śaktirūpatayā layagataṃ bhavati, tadā na doṣa ityāha tadevetyādi-tadeva sūkṣmatāṃ yāti
sthūlaṃ sūkṣmaṃ ca tatkatham||133||tadeva vyaktāvavasthitiṃ kṛtvā bhāvasamāśrayāt, paścādanupalambhakāle
sūkṣmatāṃ yāti, divā nakṣatrāṇīva anupalabdhasvabhāvatāṃ samāśrayate, tadetadasaṃgatam|
kutaḥ ? yad yasmāt sthūlaṃ vyaktasvabhāvaṃ sat, sūkṣmaṃ tat katham ? avyaktasvabhāvaṃ
tat sukhādi katham ? nitya tayā nānāsvabhāvatā ekasya na yukteti bhāvaḥ||athāpi
syāt-ekadā parasparaviruddhayorekasminnayogaḥ pūrvadharmanivṛttau tu dharmāntarotpatterna
doṣa ityāha sthaulyamityādi-sthaulyaṃ tyaktvā bhavetsūkṣmamanitye sthaulyasūkṣmate|sthaulyamāvirbhāvarūpatāṃ
tyaktvā parityajya bhavet sūkṣmaṃ tirohitarūpaṃ syāt| evamabhyupagame
sati anitye sthaulyasūkṣmate utpādavināśālīḍhatvādadhruve sthaulyasūkṣmate syātām| bhavatāṃ
nāma anitye, kā kṣatirityāha sarvasyetyādi-sarvasya vastunastadvatkiṃ nānityatvamiṣyate||134||sarvasya
vastunaḥ pañcaviṃśatitattvalakṣaṇasya| tadvat sthaulyasūkṣmatāvat kiṃ nānityatvamiṣyate
? kimiti niranvayavināśaḥ na svīkriyate ? ayamabhiprāyaḥ-sthaulyasūkṣmatayorapi
niranvayavināśāsadutpādamantareṇa nāvirbhāvatirobhāvau yuktau| anyathā kathaṃcit kenacidrūpeṇa
avasthānāt pūrvavat punarupalabdheḥ prasaṅgaḥ| tadvat sukhādīnāmapi| tasmādavaśyaṃ
tayorniranvayavināśāsadutpādau ca aṅgīkartavyau| yathā ca tayoretau bhavataḥ, tathā anyeṣāmapi
viśeṣābhāvāt syātāmiti||kiṃ ca| yadi sthaulyasūkṣmatayorvināśotpattī iṣyete, tadā
sukhādīnāmanityatāprasaṅgaḥ syāt| tathā hi tat sthaulyaṃ sukhādbhinnamabhinnaṃ vā syāt| tatra
yadi bhinnam, tadā tasmin nivṛtte'pi pūrvavat sukhasaṃvedanaṃ syāt| na hi paṭe nivṛtte'pi
ghaṭasyānupalabdhiryuktā| tasya taditi saṃbandhakalpanāyāmanavasthānaprasaṅgāt| na ca
satyapi saṃbandhe akāraṇasya nivṛttau anyasya nivṛttiryujyate, gonivṛttāviva tatsvāminaḥ|
nāpi sukhasya tat kāraṇam, paṭādereva sukhotpatteḥ| nāpi tadapi kāraṇam, sukhādisamānakālatvāttasya||atha
abhinnamiti pakṣaḥ, atrocyate-na sthaulyaṃ cetsukhādanyatyadi sthaulyaṃ sukhādanyat
bhinnaṃ na bhavati, tadā syāt sukhameva tat| tadā-sukhasyānityatā sphuṭam|tatsvabhāvatayā
sthaulyasya nivṛttau sukhasya vinivṛtteḥ sukhasya anityatā vinaśvaratā sphuṭaṃ niścitam||syādetat-yadi
sarvathā vināśaḥ syāt, tadā sukhasya punarutpattirna syāt| atyantāsato
gaganotpalavadutpādāyogāt, iti paramatamupadarśayannāha nāsadityādi-nāsadutpadyate kiṃcidasattvāditi
cenmatam|yat sarvathā kāraṇātmani avidyamānaṃ tannotpadyate, yathā gaganāmbhoruham|
tathā ca anyadapi yadi syāt, tadā notpadyate| ato nāsadutpadyate kiṃcit, nātyantāsatsvabhāvamutpadyate
kiṃcit| kutaḥ ? asattvāt| abhāvāt, iti cenmatam, evaṃ yadi saṃmatam,
tadā naitadvaktavyamityāha vyaktasyetyādi-vyaktasyāsata utpattirakāmasyāpi te sthitā||135||vyaktasyāsataḥ
prāk śaktayavasthāyāmavidyamānasya vyaktasya paścādutpattirutpādaḥ| anabhilāṣiṇo'pi
te tava sadutpattivādinaḥ sthitā āpannā| anyathā prāgapi tasya sadbhāve paścādvat
pūrvamapi tadupalabdhiprasaṅgaḥ| yathā vyaktasyāsata utpattiḥ, tathā yadi anyasyāpi syāt,
tadā na virudhyate kiṃcit||api ca| satkāryavādinaḥ kāraṇāvasthāyāṃ kāryasadbhāvāt idamapi
dūṣaṇamaparamāśaṅkayate ityāha annāda ityādi-annādo'medhyabhakṣaḥ syātannamattītyannādaḥ
annabhakṣakaḥ amedhyabhakṣaḥ syāt aśucibhoktā bhavet| katham ?phalaṃ hetau yadi sthitam|kāryaṃ
yadi kāraṇe satsvabhāvam| tathāhi-kāryamamedhyamannasya, tacca annāvasthāyāmeva satkāryavādino
vidyate, iti annabhakṣaṇāt tadbhakṣaṇamāśaṅkayate bhavataḥ| kiṃ ca idamapi satkāryavādinaḥ
prasaṅgāntaramāsañjayannāha paṭārgheṇetyādi-paṭārgheṇaiva karpāsabījaṃ krītvā
nivasyatām||136||phalaṃ hetau yadi sthitamiti saṃbandhaḥ| karpāsabīje kāraṇe bhaviṣyataḥ
paṭasya kāryasya sadbhāvāt paṭasyārgheṇa mūlyena karpāsabījaṃ krītvā gṛhītvā nivasyatāṃ paridhīyatām||athāpi
syāt-yadi nāma paramārthataḥ kāraṇe kāryamasti, tathāpi nāyaṃ saṃvṛtyavidyātimiropahatalocanaḥ
sāṃvyavahāriko lokaḥ paśyatītyāśaṅkayannāha mohādityādi-mohāccennekṣate
lokaḥmohādajñānāt sadapi vastutattvaṃ nekṣate na paśyati lokaḥ| tato noktadoṣaprasaṅgaḥ|
cedyadi| nanu-tattvajñasyāpi sā sthitiḥ||137||yadi nāma na loko'paśyaṃstathā vyavahāraṃ
karoti, tattvajñasya tu yujyate| na caivam| yataḥ tattvajñasyāpi kāraṇe kāryamastīti paramārthavedino'pi
sāṃkhyasya sā sthitiḥ, saiva sarvasāṃvyavahārikajanasādhāraṇī vyavasthitiḥ|
te'pi dṛśyante annabhakṣaṇādiṣu pravartamānāḥ karpāsabījaṃ paṭārthinaḥ pariharantaḥ||nāpyayamatra
parihāro yujyate ityāha lokasyetyādi-lokasyāpi ca tajjñānamasti kasmānna paśyati|lokasya
sāṃvyavahārikajanasyāpi tajjñānamasti, yena kāryaṃ kāraṇe'stīti pratipadyate, na
tattvajñasyaiva| tathāhi-kāryaṃ dṛṣṭvā kāraṇe astīti niścayaḥ ubhayorapi tattvajñasya lokasya
ca sādhāraṇaḥ| ato lokaḥ kasmāddhetorna paśyati ? tatra lokasyādarśanakāraṇaṃ vaktavyam|
lokasya darśanamapramāṇamiti cedatrāha loketyādi-lokāpramāṇatāyāṃ cetlokasya sāṃvyavahārikajanasya
apramāṇatāyāṃ tajjñānasyāprāmāṇye-vyaktadarśanamapyasat||138||vyaktasya āvirbhūtasvarūpasya
saṃdarśanam| tadapyasat apramāṇaṃ syāt| na tasmād vastutattvavyavasthā prāpnoti|
etacca asmābhiriṣyate eva| sarvasāṃvyavahārikapramāṇānāṃ paramārthato'pramāṇatvāt|
tathā ca bhavato'pi asmatpakṣanikṣepaḥ||evaṃ ca pariniṣṭhitaḥ kāpilaḥ siddhāntavādino'pi sādhāraṇadūṣaṇamāsañjayannāha
pramāṇamityādi-pramāṇamapramāṇaṃ cennanu tatpramitaṃ mṛṣā|yadi
pramāṇamapi paramārthataḥ pramāṇaṃ na bhavatīti bhavatāṃ pakṣaḥ, nanu tatpramitaṃ mṛṣā,
pramāṇasyāprāmāṇye tatpramitaṃ tena pramāṇena paricchinnaṃ mṛṣā alīkaṃ prāpnoti| kimataḥ syāt
?tattvataḥ śūnyatā tasmādbhāvānāṃ nopapadyate||139||yadi pramāṇasyāprāmāṇye tatpramitaṃ
mṛṣā, tadā yeyaṃ bhāvānāṃ dharmāṇāṃ tattvataḥ paramārthataḥ śūnyatā sarvadharmaniḥsvabhāvatā
tasmāt pramāṇānniścitā, sāpi nopapadyate, na saṃgacchate| sarvapramāṇopadarśitasya mṛṣārthatvāt
sāpi sarvadharmaniḥsvabhāvatā tadvicārakapramāṇopadarśitaiva iti samāno nyāyaḥ||atra
parihāramāha kalpitamityādi-kalpitaṃ bhāvamaspṛṣṭvā tadabhāvo na gṛhyate|kalpanākalpitaṃ
samāropitaṃ bhāvamaspṛṣṭvā kalpanābuddhayā agṛhītvā tadabhāvo na gṛhyate nālambyate|
tathāhi ghaṭamāropitarūpeṇa parikalpya tatsaṃbandhitayā ghaṭābhāvaṃ pratipadyate lokaḥ| ghaṭasya
vicāreṇa lokaprasiddhenaiva yadā na kiṃcit svarūpamavatiṣṭhate, tadā tadabhāvaḥ tadviparyayarūpaḥ
sutarāṃ na kaścit| tadevopadarśayannāha tasmādityādi-tasmādbhāvo mṛṣā yo hi
tasyābhāvaḥ sphuṭaṃ mṛṣā||140||yasmāt kalpitabhāvavivekena abhāvo gṛhyate, tasmādbhāvo mṛṣā
asatsvabhāvo yaḥ, tasyābhāvaḥ sphuṭaṃ mṛṣā, tasya niḥsvabhāvasya bhāvasya abhāvo virahaḥ
sphuṭaṃ niścitaṃ mṛṣā asatyaḥ| tasyāpi parikalpitarūpatvāt| evaṃ ca bhāvābhāvayoḥ parikalpitarūpatve
sarvadharmaniḥsvabhāvataiva avatiṣṭhate||punaridameva upasaṃhāravyājena vispaṣṭayannāha
tasmāt svapne ityādi-tasmātsvapne sute naṣṭe sa nāstīti vikalpanā|yasmādbhāvābhāvau
kalpanopasthāpitatvānmṛṣārthau, tasmāt svapne middhākrāntacittāvasthāyāmutpannavinaṣṭe
sute putre sati sa putro nāstīti vikalpanā tadabhāvavikalpaḥ| kiṃ karoti?tadbhāvakalpanotpādaṃ
vibadhnātitasya sutasya bhāvaḥ tasyāstitvaṃ tasya kalpanā sattvasamāropaḥ tasyotpādaḥ
unmajjanaṃ taṃ ni[vi?]badhnāti| niṣedhayati-tathaiva tarhi seti cenna-mṛṣā ca sā||141||sā
kalpanā tadbhāvakalpanāṃ vibadhnāti api mṛṣā| alīkasutasya svapne anutpannāniruddhatvāt|
athavā satyābhimate eva sute svapne naṣṭe sarvametadyojanīyam| evaṃ sarvadharmāṇāmutpādanirodhau
kalpanopadarśitau draṣṭavyau| etaduktaṃ bhavati-yathā svapnopalabdhasya vastuno'nutpannāniruddhasyāpi
kalpanopadarśitau bhāvābhāvau na paramārthasantau, atha ca kalpanayā
vyavahāragocaramupagatau pratibhātaḥ, na ca sā kalpanā asatyārthaviṣayatayā apramāṇam, tadviṣayasya
paramārthato niḥsvabhāvatvāt, tathaiva jāgraddaśāyāmupalabdhayorapi bhāvābhāvayorvyavahārapathamupagatayoḥ
kalpanāpratipāditayorvyavasthā| iti tasyā aprāmāṇye'pi na sarvadharmaniḥsvabhāvatā
vighaṭate| yadāha [nāgārjunaḥ catuḥstave]-utpannaśca sthito naṣṭa ukto
loko'rthatastvayā|kalpanāmātramityasmātsarvadharmāḥ prakāśitāḥ||kalpanāpyasatī proktā yayā
śūnyaṃ vikalpyate||[catuḥ-3.34]iti sarvaṃ samañjasam||evamahetubhūtasvabhāveśvarapradhānakartṛtvaṃ
jagato nirākṛtya nāpyahetutaḥ ityasyārthaṃ prasādhya upasaṃharannāha tasmādevamityādi-tasmādevaṃ
vicāreṇa nāsti kiṃcidahetutaḥ|yataḥ svabhāvādisaṃbhūtaṃ na kiṃcit kāryamupapadyate,
tasmādevaṃ vicāreṇa samanantaranirūpaṇena nāsti kiṃcidahetutaḥ, svabhāvāderahetuto'kāraṇājjātaṃ
kiṃcit kāryaṃ nāsti na vidyate| upalakśaṇaṃ caitat| puruṣakālādikṛtatvamapi
nāsti, teṣāmapyahetutvāt| ato nāpyahetuta iti siddham| nanu yadi nāma svabhāveśvarapradhānāderahetuto
na kiṃcidasti, tathāpi paridṛṣṭakāraṇādeva paramārthataḥ utpatsyate| tat kathaṃ
sarvadharmāṇāṃ niḥsvabhāvatā setsyatīti parāśayamāśaṅkaya na svato nāpi parato na dvābhyām
iti koṭitrayaṃ samarthayannāha na ca vyastetyādi-na ca vyastasamasteṣu pratyayeṣu vyavasthitam||142||na
ca naiva| vyastasamasteṣviti vyasteṣu samastesu ca| tatra na ca vyasteṣu,
ekaikaśaḥ svataḥ parataśceti| nāpi samasteṣu dvābhyāṃ svaparābhyām| pratyayeṣu kāraṇeṣu|
vyavasthitam utpādarūpatayā pratiṣṭhitaṃ kiṃcit||tatra na tāvat svataḥ svabhāvādbhāvā
utpadyante| utpādāt pūrvaṃ tasya svabhāvasyāvidyamānatvāt kuta utpadyantām? utpanne ca tasmin
satyapi svarūpe tasyāpi niṣpannatvāt kimutpadyantām ? api ca| svata eva janmani jātasyaiva
punarjanma syāt| na ca tadyuktam| kṛtasya karaṇayogāt| jātasya punarjanmani bījadīnāmeva
āsaṃsāraṃ pravṛtteḥ nāṅkurādayaḥ kadācidutpattumavasaraṃ labheran| na ca etadabhyupagacchato'pi
lokata eva bādhāmanubhavat siddhipathamupayāti, bījāderaṅkurādyutpattidarśanāt|
na ca bījāṅkurayoraikyam, ubhayorapi bhinnarūparasavīryavipākatvāt| svasvabhāvajanyatve ca
kasyacidutpattireva na syāt, itaretarāśrayatvāt| tathā hi yāvat svabhāvo na bhavati, tāvadutpattirna
syāt, yāvacca utpattirna bhavati, tāvat svabhāvo na syāt| tasmānna svataḥ kiṃcidutpadyate||nāpi
parataḥ| parato hi janmani iṣyamāṇe śālibījādapi kodravāṅkurasyotpattiprasaṅgaḥ|
śālikodravayorapi ca kodravāṅkurāpekṣayā paratvamaviśiṣṭam, sarvasya vā janma sarvato
bhavet| sarveṣāṃ parasparaṃ paratvāviśeṣāt| atha yadi nāma paratvamaviśiṣṭam, tathāpi
kāryakāraṇayoranyonyajanyajanakabhāvasya niyāmakatvāt na sarvasyotpattiriti cet, na | anutpanne
hi kārye kasmin punarasya śaktiriti vaktavyam| na ca kāryakāraṇayorasamānakālatayā
janyajanakabhāvapratiniyamo'pi kaścit| ata eva ekasaṃtatipratiniyamo'pi na yuktaḥ, kāryakāraṇamantareṇa
saṃtaterabhāvāt| tasya ca ekakṣaṇānavasthānāt keyaṃ saṃtatirnāma ? pūrvāparakṣaṇapravāhasya
ca kalpanāsamāropitatvāt nāsti saṃtatirvāstavī| etena sādṛśyamapi niyāmakamiha
nirastam| iti na kiṃcit kenacidekasaṃtatipatitaṃ sadṛśaṃ vā janyajanakabhāvaniyataṃ vā
asti, janyajanakabhāvasyaiva cātra cintyatvāt, kathaṃ tenaiva parihāraḥ ? tasmāt parato'pi
na kasyacit saṃbhavaḥ||nāpi dvābhyām, pratyekapakṣoktasarvadoṣaprasaṅgāt| pratyekaṃ ca
dvayoraśaktayormilitayorapyasāmarthyāt| na hi ekenāndhenādṛṣṭamārgo bahubhirapi draṣṭuṃ śakyate|
pratyekaṃ vā sikatāstailadānāsamarthā militā api tatsamarthā bhavanti| tasmādubhayapakṣapratipāditadoṣaprasaṅgāt
dvābhyāmapi na kasyacidutpattisaṃbhavaḥ||iti svaparobhayajanitamahetujanitaṃ
vā tattvato na kiṃcidasti| tasmāt paramārthato'nutpannāniruddhasvabhāvaṃ
māyāmarīcipratibimbapratiśrutkāsamaṃ pratītyasamutpannaṃ svabhāvaśūnyameva sarvaṃ viśvamābhāsate|
na tu punaridaṃpratyayatāmātraṃ sāṃvṛtamiha niṣidhyate| yaduktamatra bhagavatā śālistambasūtre-tatra
kathaṃ pratītyasamutpādaṃ paśyati ? ihoktaṃ bhagavatā-ya imaṃ pratītyasamutpādaṃ
satatasamitaṃ nirjīvaṃ yathāvadaviparītamajīvamajātamabhūtamakṛtamasaṃskṛtamapratighamanālambanaṃ
śivamabhayamanāhāryamavyayamavyupaśamasvabhāvaṃ paśyati, sa dharmaṃ paśyati|
yastu evaṃ satatasamitaṃ nirjīvam-ityādi pūrvavat yāvat-avyupaśamasvabhāvaṃ paśyati so'nuttaradharmaśarīraṃ
buddhaṃ paśyati | [āryadharmābhisamaye samyagjñānādupanayenaiva ?]|
pratītyasamutpāda iti kasmāducyate ? sahetukaḥ sapratyayo nāhetuko nāpratyaya ityucyate|
peyālaṃ| atha ca punarayaṃ pratītyasamutpādo dvābhyāṃ kāraṇābhyāmutpadyate| katamābhyāṃ dvābhyāṃ
kāraṇābhyāmutpadyate ? hetūpanibandhataḥ pratyayopanibandhataśca| so'pi dvividho draṣṭavyaḥ-bāhyaścādhyātmikaśca|
tatra bāhyasya pratītyasamutpādasya hetūpanibandhaḥ katamaḥ
? yadidaṃ bījādaṅkuraḥ, aṅkurāt patram, patrāt kāṇḍam, kāṇḍānnālam, nālādgaṇḍaḥ, gaṇḍādgarbham,
garbhācchūkaḥ, śūkāt puṣpam, puṣpāt phalamiti| asati bīje'ṅkuro na bhavati, yāvadasati
puṣpe phalaṃ na bhavati| sati tu bīje aṅkurasyābhinirvṛttirbhavati| evaṃ yāvat sati puṣpe
phalasyābhinirvṛttirbhavati| tatra bījasya naivaṃ bhavati-ahamaṅkuramabhinirvartayāmīti
| aṅkurasyāpi naivaṃ bhavati-ahaṃ bījenābhinirvartita iti| evaṃ yāvat puṣpasya naivaṃ bhavati-ahaṃ
phalamabhinirvartayāmīti, phalasyāpi naivaṃ bhavati-ahaṃ puṣpeṇābhinirvartitamiti|
atha punarbīje sati aṅkurasyābhinirvṛttirbhavati prādurbhāvaḥ| evaṃ yāvat puṣpe sati phalasyābhinirvṛttirbhavati
prādurbhāvaḥ| evaṃ bāhyasya pratītyasamutpādasya hetūpanibandho
draṣṭavyaḥ||kathaṃ bāhyasya pratītyasamutpādasya pratyayopanibandho draṣṭavyaḥ? ṣaṇṇāṃ dhātūnāṃ
samavāyāt| katameṣāṃ ṣaṇṇāṃ dhātūnāṃ samavāyāt ? yadidaṃ pṛthivyaptejovāyvākāśaṛtusamavāyāt
bāhyasya pratītyasamutpādasya pratyayopanibandho draṣṭavyaḥ| tatra pṛthivīdhāturbījasya
saṃdhāraṇakṛtyaṃ karoti| abdhāturbījaṃ snehayati| tejodhāturbījaṃ paripācayati| vāyudhāturbījamabhinirharati|
ākāśadhāturbījasyānāvaraṇakṛtyaṃ karoti| ṛturapi bījasya pariṇāmanākṛtyaṃ
karoti| asatsu eṣu pratyayeṣu bījādaṅkurasyābhinirvṛttirna bhavati| yadā bāhyaśca
pṛthivīdhāturavikalo bhavati, evamaptejovāyvākāśaṛtudhātavaśca avikalā bhavanti, tadā sarveṣāṃ
samavāyāt bīje nirudhyamāne aṅkurasyābhinirvṛttirbhavati| tatra pṛthivīdhātornaivaṃ
bhavati-ahaṃ bījasya saṃdhāraṇākṛtyaṃ karomīti| evaṃ yāvadṛtorapi naivaṃ bhavati-ahaṃ bījasya
pariṇāmanākṛtyaṃ karomīti| aṅkurasyāpi naivaṃ bhavati-ahamebhiḥ pratyayairjanita iti|
atha punaḥ satsu eteṣu bīje nirudhyamāne aṅkurasyābhinirvṛttirbhavati| sa cāyamaṅkuro na
svayaṃkṛto na parakṛto nobhayakṛto neśvaranirmito na kālapariṇāmito na prakṛtisaṃbhūto na
caikakāraṇādhīno nāpyahetusamutpannaḥ| pṛthivyaptejovāyvākāśaṛtusamavāyāt bīje nirudhyamāne
aṅkurasyābhinirvṛttirbhavati| evaṃ bāhyasya pratītyasamutpādasya pratyayopanibandho draṣṭavyaḥ||tatra
bāhyaḥ pratītyasamutpādaḥ pañcabhiḥ kāraṇairdraṣṭavyaḥ| katamaiḥ pañcabhiḥ
? na śāśvatato nocchedato na saṃkrāntitaḥ parīttahetuto vipulaphalābhinirvṛttitaḥ tatsadṛśānuprabandhataśceti|
kathaṃ na śāśvatat iti ? yasmādanyo'ṅkuro'nyadvījam, na ca yadeva bījaṃ
sa evāṅkuraḥ| athavā punaḥ-bījaṃ nirudhyate, aṅkuraścotpadyate| ato na śāśvatataḥ| kathaṃ
nocchedataḥ ? na ca pūrvaniruddhādbījādaṅkuro niṣpadyate, nāpyaniruddhādbījāt, api ca,
bījaṃ ca nirudhyate, tasminneva samaye'ṅkura utpadyate, tulādaṇḍonnāmāvanāmavat| ato nocchedataḥ|
kathaṃ na saṃkrāntitaḥ ? visadṛśo bījādaṅkura iti| ato na saṃkrāntitaḥ| kathaṃ parīttahetuto
vipulaphalābhinirvṛttitaḥ ? parīttabījamupyate, vipulaphalānyabhinirvartayatīti|
ataḥ parīttahetuto vipulaphalābhinirvṛttitaḥ| kathaṃ tatsadṛśānuprabandhataḥ ? yādṛśaṃ bījamupyate
tādṛśaṃ phalamabhinirvartayatīti| atastatsadṛśānuprabandhataśceti| evaṃ bāhyaḥ
pratītyasamutpādaḥ pañcabhiḥ kāraṇairdraṣṭavyaḥ||iti|ādhyātmikastu pratītyasamutpādaḥ pūrvameva
vistareṇa pratipāditaḥ| ihāpi yojayitavyaḥ| evaṃ paramārthavicāre sāṃvṛtamapratiṣiddhameva||nanu
bhāvā nātyantāsaṃbhavino bhavanti| api tu hetupratyayabalādanāgatādadhvanovartamānamadhvānamāgacchanti,
vartamānāt punaranityatābalādatītamadhvānaṃ gacchanti| ityevamutpādasthitivināśavyapadeśaḥ|
pratītyasamutpādo'pi yathāvadevaṃ saṃgacchate iti traikālyavādimatamāśaṅkayāha
anyata ityādi-anyato nāpi cāyātaṃ na tiṣṭhati na gacchati|anyato deśakālāt|
nāyātaṃ nāgataṃ kiṃcit| nāpyāgataṃ sat vartamānādadhvanaḥ kvacidgacchati| nāpi tenaikasvabhāvena
kvacittiṣṭhati| tathāhi-yadi anāgatādadhvano vartamānamāgacchet, vartamānādvā atitam,
tadā saṃskṛtamapi nityaṃ syāt, sarvadā vidyamānatvāt| nānityaṃ nāmāsti, sa ca dharmo
na ca nityaḥ iti kathametat setsyati?atha pūrvāparakālayoḥ kāritraśūnyatayā dharmasya adhvasu
viśeṣaḥ| tathā hi yadā asaṃprāptakāritraḥ kṛtyaṃ na karoti, tadā anāgato'bhidhīyate,
yadā karoti tadā pratyutpannaḥ, yadā tu kṛtyānnivṛttaḥ tadā atīta iti viśeṣaḥ| etadapi na
kiṃcit| tenaivātmanā tasyaiva tadāpi sadbhāvāt kāritramapi kathaṃ na syāditi vaktavyam| pratyayāntarāpekṣāpi
nityamavasthitarūpasya na saṃbhavati| kāritraśūnyasya ca vastutve aśvaviṣāṇādīnāmapi
tattvaprasaṅgaḥ| kāritraṃ vā kathamatītamanāgataṃ pratyutpannaṃ ca ucyate ?
kiṃ tadaparakāritrasadbhāvāt svayameva vā ? pūrvatra anavasthānam, pāścātye ca dharmasyāpi
svayamatītatvādivyavasthāyāṃ na kiṃcit kṣīyate| yadi ca| yathā vartamānaṃ dravyato'sti,
tathā atītamanāgataṃ cāsti, tadā naivam| svabhāvena sato dharmasya kathamanutpannavinaṣṭasvabhāvatā
? kimasya pūrvaṃ nāsīt yasyābhāvādajāta ityucyate ? kiṃ ca paścānnāsti yasyābhāvādvinaṣṭa
iti ? tenaiva cātmanā pūrvāparakālayoravasthāne vartamānavadupalabdhyādiprasaṅgaḥ|
tasmādabhūtatvādabhavanadharmato na saṃgacchate kathaṃcidapi adhvatrayayogaḥ, tattvābhyupagamato
nātītādisadbhāvaḥ| tadayamatra saṃgrahaślokaḥ-svabhāvaḥ sarvadā nāsti bhāvo nityaśca
neṣyate|na ca svabhāvādbhāvo'nyo vyaktamīśvaraceṣṭitam||iti||yadapyucyate-astyatītaṃ
karma, astyanāgataṃ phalam, iti sūtravacanādastyatītādibhāvaḥ, tadapi hetuphalāpavāde tadduṣṭipratiṣedhārthamuktaṃ
bhagavatā-astyatītam, astyanāgatam, iti| atītaṃ tu yadabhūtapūrvamutpadya
vinaṣṭam, anāgataṃ yat sati hetau bhaviṣyati| evaṃ hi hetvādyastītyucyate, astiśabdasya
nipātatvāt kālatrayavṛttitvam| itthaṃ ca etadevaṃ yatparamārthaśūnyatāyāmuktaṃ bhagavatā-cakṣurbhikṣava
utpadyamānaṃ na kutaścidāgacchati, nirudhyamānaṃ na kvacit saṃnicayaṃ
gacchati| iti hi bhikṣavaḥ cakṣurabhūtvā bhavati, bhūtvā ca prativigacchatīti||yadi ca anāgataṃ
cakṣuḥ syāt, noktaṃ syādabhūtvā bhavatīti| tasmānnādhvasaṃkrāntirasti| yadi caivam,
na kutaścidāgamanam, kvacid gamanaṃ vā prajñāyate, pratibhāsamānasya ca pratyutpannasya na
rūpaṃ kiṃcidvicāreṇāvatiṣṭhate, tadā-māyātaḥ ko viśeṣo'sya yanmūḍhaiḥ satyataḥ kṛtam||143||māyātaḥ
aindrajālikanirmitahastyādirūpāyā api niḥsvabhāvatayā viśeṣo naiva kaścit asya
hetupratyayopajanitasya vasturūpasya paridṛśyamānasya||kathaṃ na viśeṣaḥ ? punaridameva vyaktīkurvannāha
māyayetyādi-māyayā nirmitaṃ yacca hetubhiryacca nirmitam|āyāti tatkutaḥ kutra
yāti ceti nirūpyatām||144||māyāśabdenātra māyānirmāṇahetuvijñānādiviśeṣa ucyate kāraṇe
kāryopacārāt, hetorapi māyāsvabhāvatāpratipādanārtham| tayā nirmitam, yacca vasturūpaṃ māyāhetunā
māyāsvabhāvena yadviracitamiti yāvat| yacca anyadvasturūpaṃ hetubhiḥ lokaprasiddhaiḥ
kāraṇairjanitam| parasparasamuccayārthaṃ cakāradvayam| āyāti āgacchati| tanmāyānimirtaṃ
hetunirmitaṃ vā vasturūpaṃ kutaḥ kasmāt ? kutra yāti ca, vinaṣṭaṃ sat kva punaretad gacchati
? ityevaṃ nirūpyatāṃ sūkṣmekṣikayā vicāryatām, yadi tasya kutaścidāgacchati kvacid gacchati
vā upalabhyate||nanu ca| yadi hetupratyayasāmarthyopajanitaṃ vasturūpam, tadā kathamiva
alīkaṃ syāt ? ata eva alīkamityāha yadanyetyādi-yadanyasaṃnidhānena dṛṣṭaṃ na tadabhāvataḥ|pratibimbasame
tasmin kṛtrime satyatā katham||145||yad vasturūpamanyasya hetupratyayasya
saṃnidhānena dṛṣṭamupalabdham, na tadabhāvataḥ, tasya anyasya abhāvataḥ na dṛṣṭam, tatparādhīnavṛttitvāt|
pratibimbasame pratibimbena ādarśamaṇḍalapratibhāsinā mukhādisādṛśyena
tulye| yathā mukhādibimbādarśamaṇḍalādisaṃnidhānena pratibimbaṃ pratibhāsate, tathā vasturūpamapi
hetupratyayasaṃnidhānayoriti| evaṃbhūte vasturūpe kṛtrime parāyattavṛttitayā asvābhāvike
satyatā amṛṣārthatā kutaḥ ? naiva yujyate| na hi paropanidhisvabhāvānāmakṛtrimatā
yuktā| taduktam-hetutaḥ saṃbhavo yeṣāṃ tadabhāvānna santi ye|kathaṃ nāma na te spaṣṭaṃ pratibimbasamā
matāḥ||iti|[yuktiṣaṣṭikā-]tasmānna hetupratyayopajanitaṃ kiṃcit paramārthasadasti|
na ca hetupratyayānāṃ sāmarthyaṃ kvacidapi paramārthataḥ saṃbhavati||tathāhi-svaparobhayātmakairhetubhirvidyamāno
vā bhāvaḥ kriyeta, avidyamāno vā, ubhayasvabhāvo vā ? tatra na
vidyamānaḥ kriyate ityāha vidyamānasyetyādi-vidyamānasya bhāvasya hetunā kiṃ prayojanam|vidyamānasya
kāraṇavyāpārāt prāgeva satsvabhāvasya hetunā kāraṇena kiṃ prayojanam ? kāryasya
niṣpannātmakatayā nirvartyasvabhāvābhāvāt hetuvyāpārasyānupayogāt| dvitīyaṃ vikalpamadhikṛtyāha
athāpītyādi-athāpyavidyamāno'sau hetunā kiṃ prayojanam||146||athāpīti prakārāntaradyotane|
avidyamāno'sau na satsvabhāvaḥ| tarhi hetunā kiṃ prayojanam ? tadāpi na hetunā kimapi
prayojanamasti, tatrāpyasatsvabhāvatvāt hetuvyāpārābhāvāt||syādetat-yadi nāma vidyamānasya
niṣpannatvāt kartavyābhāvāt na hetunā kimapi prayojanam, avidyamānasya tu kiṃ na bhavatītyāha
nābhāvasyetyādi-nābhāvasya vikāro'sti hetukoṭiśatairapi|na abhāvasya avidyamānasvabhāvasya
vikāro'sti, anyathātvaṃ bhāvasvabhāvatā asti, nīrūpatayā tasyāpi kartavyābhāvāt|
hetukoṭiśatairapi, āstāṃ tāvad hetuśatairhetusahasraiḥ, hetūnāṃ koṭiśatairapi, tasya niḥsvabhāvatayā
kenacidapi vikārayitumaśakyatvāt| mā bhavatu vikāraḥ, bhāvasvabhāvatā kevalamasyāstu
cedatrāha tadavastha iti-tadavastha kathaṃ bhāvaḥtadavastho'parityaktābhāvasvabhāvaḥ
naiva bhāvaḥ syāt, nābhāva eva bhāvo bhavati, kevalamabhāvasvabhāvatānivṛttau bhāvasvabhāvo
bhavati| atrāha-ko vānyo bhāvatāṃ gataḥ||147||yadi na prāgabhāvo bhāvasvabhāvo bhavati,
ko vā tarhi abhāvādanyaḥ aparaḥ bhāvatām, abhāvasvabhāvatāṃ parityajya bhāvarūpatāṃ gataḥ
? nānyaḥ kaścit pratīyate, kāraṇasya kāryasvabhāvatāyāḥ pūrvameva pratiṣiddhatvāt||syādetat-nānyaḥ
kaścidbhāvo bhavati, kiṃ tarhi prāgabhāvasya bhāvavirodhinaḥ sadbhāvāttadā bhāvo
na bhavati, paścāt punastasminnapagate bhavatyevetyāha-nābhāvakāle bhāvaścetkadā bhāvo
bhaviṣyati|nābhāvakāle abhāvasattāsamaye na bhāvaścet, yadi bhāvo na bhavati, kadā bhāvo
bhaviṣyati ? abhāvakāle bhāvasyānutpattiścet, na kadācidbhāvasyonmajjanaṃ syāt, abhāvena virodhinā
sadā kroḍīkṛtatvāt| tenaivotpadyamānena bhāvena abhāvasya vināśo bhaviṣyatīti cedāha-nājātena
hi bhāvena so'bhāvo'pagamiṣyati||148||yāvadasau bhāvo na jāyate, tāvadabhāvasya
vināśo nāstyeva| hiryasmāt| tasmāt na ajātena anutpannena bhāvena so'bhāvaḥ prāgabhāvarūpaḥ
apagamiṣyati nivartayiṣyate||athāpi syāt-mā apagacchatu nāma abhāvaḥ, tasminnanapagate
eva bhāva utpadyate| utpanne ca bhāve bhāvābhāvayoḥ parasparaparihārāt paścādabhāvaḥ svayameva
apagamiṣyatītyāha na cetyādi-na cānapagate'bhāve bhāvāvasarasaṃbhavaḥ|bhavatyeva kramaḥ,
yadi pūrvaṃ bhāva eva bhavet| na caitadasti| co yasmāt| na caiva anapagate anivṛtte
abhāve bhāvasyāvasaraḥ avakāśaḥ, tasya saṃbhavaḥ| bhāvotpattivirodhinaḥ abhāvasyaiva bhāvāt|
kāraṇenaiva tadabhāvo nivartayiṣyate cet, na| kāraṇasya kāryotpattāveva vyāpārāt| kāryamutpādayadeva
tadabhāvamapi nirvartayatīti cet, utpādayatyeva kāryam, yadi tadvirodhino'bhāvādutpādayituṃ
kṣamate| na ca tasminnapratihatasāmarthye tatkāryamutpādayituṃ kṣamate| na
ca kāraṇena tadabhāvasya virodhaḥ, kāraṇakāle'pi tatprāgabhāvasya bhāvāt sattāvasthānāt|
tasmādbhāvātmani abhāvātmani vā kārye na kāraṇasya vyāpāro yujyate| ubhayānubhayapakṣe ca
pratyekapakṣaniṣedhādeva kāraṇavyāpārasya niṣedhaḥ kṛto bhavatīti draṣṭavyam| nāpi tayoḥ saṃbhavo'sti|
virodhinorekatra ekadā vidhipratiṣedhayorbhāvāyogāt| taduktam-na sannutpadyate
bhāvo nāpyasan sadasanna ca|na svato nāpi parato na dvābhyāṃ jāyate katham||iti|[catuḥ-2.13;
3.9]evaṃ tāvadbhāvasyotpattiḥ paramārthato na kathaṃcidapi saṃgacchate| nāpi kathaṃcidutpannasya
satsvabhāvasya nivṛttiryujyate ityāha bhāvaścetyādi-bhāvaścābhāvatāṃ naiti dvisvabhāvaprasaṅgataḥ||149||pūrvāpekṣaścakāraḥ|
yathā abhāvo bhāvatāṃ naiti, tathā bhāvaśca
abhāvatāṃ naiti, gacchati| kutaḥ ? dvisvabhāvaprasaṅgataḥ| bhāvasya sataḥ yadā abhāvasvabhāvatā
bhavati, tadā ca ekasyaiva vastunaḥ dvayoḥ svabhāvayoḥ prasaṅgaḥ syāt, ekasyaiva bhāvābhāvarūpatvāt|
na ca bhāvatāṃ parityajya abhāvarūpatāṃ yātīti vaktumucitam| tadā ca bhāvasyaivābhāvāt
ko'bhāvarūpatāṃ yātīti na vidmaḥ| na ca satsvabhāvasya pāramārthikatve nivṛttiryuktā,
pāramārthikatvasya abhāvaprasaṅgāt||itthaṃ bhāvasyotpādavināśayoḥ paramārthato'bhāvaṃ
prasādhya upasaṃharannāha evamityādi-evaṃ na ca nirodho'sti na ca bhāvo'sti sarvadā|evamuktakrameṇa
utpādavināśāyogāt| co hetau| yasmānna nirodho'sti, na vināśo'sti, [na ca bhāvo'sti,]
na vastusattvamasti| caḥ samuccaye| sarvadā sarvasmin kāle | "utpādādvā tathāgatānāmanutpādādvā
tathāgatānāṃ sthitaivaiṣā dharmāṇāṃ dharmatā dharmasamatā dharmasthititā
dharmaniyāmatā dharmadhātuḥ tathatā avitathatā"| ityādivacanāt| yata evam-ajātamaniruddhaṃ
ca tasmātsarvamidaṃ jagat||150||ajātamanutpannam| aniruddhaṃ ca avinaṣṭaṃ paramārthataḥ|
tasmādutpādavināśābhāvāt pūrvoktāt| sarvamaśeṣam| idaṃ niḥsvabhāvatāsamānādhikaraṇaṃ jagadviścaṃ
sattvabhājanalokasaṃjñitaṃ sacarācaraṃ vā| māyotpādanirodhavad vyavahāravaśāt punarutpādanirodhau
staḥ| etena saṃvṛtisatyasyāpratiṣedha uktaḥ| dharmasaṃgītau caitaduktam-tathatā
tathateti kulaputra śūnyatāyā etadadhivacanam| sā ca śūnyatā notpadyate na nirudhyate
āha-yadi evaṃ sarvadharmāḥ śūnyā uktā bhagavatā, tat sarvadharmā notpatsyante, na nirotsyante|
nirārambho bodhisattvaḥ| āha-evametat kulaputra, yathābhisaṃbudhyase| sarvadharmā notpadyante,
na nirudhyante| āha-yadetaduktaṃ bhagavatā saṃskṛtā dharmā utpadyante nirudhyante
ca ityasya tathāgatabhāṣitasya ko'bhiprāyaḥ ? āha-utpādanirodhābhiniviṣṭaḥ kulaputra lokasaṃniveśaḥ|
tatra tathāgato mahākārūṇiko lokasya trāsapadaparihārārthaṃ vyavahāravaśāduktavān
utpadyante nirudhyante ca| na cātra kasyaciddharmasya utpādo na nirodhaḥ||iti||tasmāt
sarvadharmā anutpannāniruddhasvabhāvatayā ādiśāntāḥ prakṛtiparinirvṛtāḥ, iti jagato niḥsvabhāvatāyāṃ
tadantargatānāṃ narakādigatīnāmapi niḥsvabhāvataivetyupadarśayannāha svapnetyādi-svapnopamāstu
gatayo vicāre kadalīsamāḥ|svapnena upamā tulyaṃ yāsāṃ tāḥ tathoktāḥ| turavadhāraṇe|
svapnopalabdhasvabhāvagatayaḥ narakapretatiryaṅyanuṣyadevānāṃ sabhāgatāviśeṣāḥ|
yathā svapne deśāntarādigamanāgamanaṃ sukhaduḥkhādyanubhavanaṃ ca, tathā anadhigataparamārthatattvasya
narakādiṣu veditavyam, na tu tattvataḥ| katham ? vicāre kadalīsamāḥ| hetupadametat|
sarvadharmāṇāṃ niḥsvabhāvatayā vicāre vimarśe sati yasmāt kadalīsamāḥ kadalīvanniḥsārāḥ
gatayaḥ, tasmādityarthaḥ| etena yathoktaṃ prāk[4.47]māyaiveyamato vimuñca hṛdaya trāsamityādi,
tadapi prasādhyopadarśitaṃ bhavati| yataśca anutpannāniruddhāḥ sarvadharmāḥ, ata
āha nirvṛtetyādi-nirvṛtānirvṛtānāṃ na viśeṣo nāsti vastutaḥ||151||nirvṛtāḥ ye sarvāvaraṇaprahāṇādvinirmuktasarvabandhanā|
anirvṛtāḥ ye rāgādikleśapāśāyattacittasaṃtatayaḥ saṃsāracārakāntargatāḥ|
teṣāmubhayeṣāmapi viśeṣo bhedo nāsti, na saṃbhavati| kutaḥ ? vastutaḥ paramārthataḥ
sarvadharmāṇāṃ niḥsvabhāvatayā prakṛtiparinirvṛtatvāt| saṃvṛtyā punarasti eva
viśeṣaḥ, ityanekadhā pratipāditam| ata evāha-buddhānāṃ sattvadhātośca yenābhinnatvamarthataḥ|ātmanaśca
pareṣāṃ ca samatā tena te matā||iti||[catuḥ-3.40]iti paramārthatattvāparijñānānmithyābhiniveśādāropitajagajjālamupakalpya
ātmanaiva ātmānamākulayati bālajanaḥ ityupadarśayannāha
evamityādi-evaṃ śūnyeṣu dharmeṣu kiṃ labdhaṃ kiṃ hṛtaṃ bhavet|satkṛtaḥ paribhūto
vā kena kaḥ saṃbhaviṣyati||152||kutaḥ sukhaṃ vā duḥkhaṃ vā kiṃ priyaṃ vā kimapriyam|kā tṛṣṇā
kutra sā tṛṣṇā mṛgyamāṇā svabhāvataḥ||153||vicāre jīvalokaḥ kaḥ ko nāmātra mariṣyati|ko
bhaviṣyati ko bhūtaḥ ko bandhuḥ kasya kaḥ suhṛt||154||evaṃ pratipāditanyāyena śūnyeṣu niḥsvabhāveṣu
dharmeṣu kiṃ labdham, kiṃ kutaścit prāptaṃ yallābheṣu prahṛṣyanti ? kiṃ hṛtam,
kimapahṛtaṃ kena kasyacit bhavet, yallābhāpahāreṇa prakupyanti ? satkṛtaḥ pūjitaḥ, paribhūtaḥ
apakṛto vā kena kaḥ saṃbhaviṣyati ? vastusvabhāvābhāve na kaścit kenacidityarthaḥ||kutaḥ
sukhahetorabhāvāt sukhaṃ vā, kuto duḥkhaṃ vā duḥkhahetorabhāvāt ? anyonyasamuccayārtha
ubhayatra vāśabdaḥ| yatprāptiparihārārthamāyāsaḥ kriyate| kiṃ priyaṃ vā kiṃ vallabhaṃ vā
? priyarūpatāyāḥ kalpitatvāt| kimapriyaṃ kimanabhilaṣaṇīyam ? apriyamapi na paramārthataḥ
kiṃcit vidyate, iti kimarthaṃ priyāpriyasaṃyogaviyogārthaṃ prayatnaḥ kriyate ? kā tṛṣṇā yayā
lābhādyarthaṃ tṛṣyati janaḥ ? kutra sā tṛṣṇā, kva punarāsaṅgasthāne vastuni tṛṣṇā ? mṛgyamāṇā
svabhāvataḥ, anviṣyamāṇā svarūpataḥ| tadviṣayasyābhāvāt nirviṣayatayā tasyā apyabhāvaḥ,
yadvaśāt tattat karma samuccīyate||vicāre paramārthasvarūpanirūpaṇe sati jīvalokaḥ sattvalokaḥ
kaḥ ? naiva kaścit| tadabhāvāt ko nāmātra mariṣyati ? jīvalokasya vicāreṇa asatsvabhāvatvāt
ko nāmātra jīvaloke mariṣyati, uparatajīvitendriyo bhaviṣyati ? ko bhaviṣyati,
ka utpatsyate ? ko bhūtaḥ pūrvamutpannaḥ ? ityatītādivyavahāraḥ kālpanika eva| ko bandhuḥ,
kaḥ svajanaḥ ? kasya kaḥ suhṛt, kiṃ mitraṃ kasya ? atreti sarvatra yojanīyam| yadabhiṣvaṅgeṇa
akuśalamapi na gaṇyate ?evaṃ svabhāvaśūnyatvāt kalpanāsamāropitameva tattvamityāha
sarvamityādi-sarvamākāśasaṃkāśaṃ parigṛhṇantu madvidhāḥ|prakupyanti prahṛṣyanti kalahotsavahetubhiḥ||155||sarvametaduktam,
anyacca| ākāśasaṃkāśaṃ samāropitatattvaśūnyatvādākāśakalpam|
parigṛhṇantu avidyamānameva tu svarūpamāropya madvidhā iti granthakāraḥ ātmānameva nidarśanaṃ
karoti| mādṛśāḥ aparijñātaparamārthatattvā bālajanāḥ asadvitarkākulitacetasaḥ prakupyanti,
mithyābhiniveśāt kopaṃ yānti| prahṛṣyanti alīkalābhayogāt pramuditā bhavanti| kaiḥ
? kalahotsavahetubhiḥ kalahahetubhiḥ vivādahetubhiḥ, utsavahetubhirānandahetubhiḥ yathāyogam|
tasmādanadhigataparamārthatattvāḥ sāṃvṛtameva vasturūpaṃ satyatayābhiniviṣṭāḥ sarvametanmanyante,
na tu paramārthavedinaḥ iti| taduktam-etāvaccaiva jñeyaṃ yaduta saṃvṛtiḥ paramārthaśca|
tacca bhagavatā śūnyataḥ sudṛṣṭaṃ suviditaṃ susākṣātkṛtam| tena sarvajña ityucyate|
tatra saṃvṛtirlokapracāratastathāgatena dṛṣṭā| yaḥ punaḥ paramārthaḥ, so'nabhilāpyaḥ
anājñeyo'vijñeyaḥ adeśitaḥ aprakāśitaḥ, yāvat akriyaḥ akaraṇaḥ, yāvat na lābho nālābho na
duḥkhaṃ na sukhaṃ na yaśo nāyaśaḥ na rūpaṃ nārūpamityādi|tatra jinena janasya kṛtenasaṃvṛti
deśita lokahitāya|yena jagatsugatasya sakāśesaṃjanayīha prasādasukhāya||saṃvṛti prajñapayī
narasiṃhaḥṣaṅgatayo bhaṇi sattvagaṇānām|narakagatīśca tathaiva ca pretānāsurakāya narāṃśca
marūṃśca||nīcakulāṃ tatha uccakulāṃścaāḍhyakulāṃśca daridrakulāṃśca||ityādi||idamapi
tattvānadhigamasya phalamityāha śokāyāsairityādi-śokāyāsairviṣādaiśca mithaścchedanabhedanaiḥ|yāpayanti
sukṛcchreṇa pāpairātmasukhecchavaḥ||156||putrakalatrādiviprayogakṛtāḥ śokāḥ|
sukhaduḥkhaprāptiparihāranimittapariśramā āyāsāḥ| taiḥ śokāyāsairmadvidhāḥ yāpayanti sukṛcchreṇeti
saṃbandhaḥ| viṣādaiśca lābhasatkārādiviṣādairdaurmanasyaiḥ| mithaśchedanabhedanaiḥ,
mithaḥ parasparaṃ chedanāni karacaraṇaśironāsikākarṇaprabhṛtīnām, bhedanāni bāhujaṅghoruvakṣaḥpārśvodarādīnām|
cakāro'nuvartate| taiśchedanabhedanaiśca yāpayanti, kālakrameṇa āyuḥsaṃskārān
kṣayapanti| sukṛcchreṇa mahatā kaṣṭena kathaṃcillabdhāśanapānavasanāḥ| kiṃbhūtāḥ
santaḥ ? pāpairātmasukhecchavaḥ, pāpairakuśalaiḥ karmabhiḥ, ātmanaḥ svasya sukhecchavaḥ
sukhābhilaṣaṇaśīlāḥ||tathāvidhaiśca samācāraviśeṣaiśca-mṛtāḥ patantyapāyeṣu dīrghatīvravyatheṣu
ca|mṛtāḥ jīvitendriyavimuktāḥ| patanti gacchanti apāyeṣu narakapretatiryakṣu| kiṃbhūteṣu
? dīrghatīvravyatheṣu ca, dīrghā cirakālabhāvinī, tīvrā atiduḥsahavedanīyavipākatvāt,
vyathā yeṣvapāyeṣu te tathoktāḥ, teṣu ca| cakāra uktasamuccaye bhinnakrame vā| kena prakāreṇetyāha
āgatyāgatyetyādi-āgatyāgatya sugatiṃ bhūtvā bhūtvā sukhocitāḥ||157||sukhasaṃvardhitā
bhūtvā bhūtvā| katham ? āgatyāgatya sugatim, śobhanāṃ devamanuṣyagatiṃ prāpya prāpya||punarapi
tathābhūtānāṃ duḥkhapaṃraparāsāgaranimajjanonmajjanamādarśayannāha bhava ityādi-bhave
bahuprapātaśca tatra cāttattvamīdṛśam|tatrānyonyavirodhaśca na bhavettattvamīdṛśam||158||bhave
saṃsāre kāmarūpārūpyasvabhāve bahuprapātaśca bahutara upaghātaśca| tatra cāsattvamīdṛśam,
tatra ca bhave prapāte vā atattvamīdṛśaṃ vyāmohavijṛmbhitametādṛśaṃ sarvajanasādhāraṇaṃ
yathāvidhaṃ pratipāditaṃ paridṛśyamānaṃ vā| tatrānyonyavirodhaśca, tatra evaṃvidhe
atattve sati anyonyavirodhaḥ parasparavipratipattiḥ| kena kāraṇena na bhavettatvamīdṛśamiti|
tasmādvasturūpametādṛśamanekākārasamāropāt||tatra cānupamāstīvrā anantā duḥkhasāgarāḥ|tatra
ca evamapi| anupamāḥ tadaparasadṛśaduḥkhābhāvādupamātumaśakyāḥ| tīvrā atyugravedanāḥ|
anantā anavadhikālavipākatayā aparyantā vā duḥkhānāmativipulatayā mahāyānamanadhigamya
nistarītumaśakyatvāt, sāgarāḥ| tathāpi kathaṃcit mahatā vīryeṇa kuśalapakṣopacayāt bhūyasā
kālena sugatiṃ prāpya kṣapayituṃ śakyante ityata āha tatraivamityādi-tatraivamalpabalatā
tatrāpyalpatvamāyuṣaḥ||159||tatrāpi jīvitārogyavyāpāraiḥ kṣutklamaśramaiḥ|nidrayopadravairbālasaṃsargairniṣphalaistathā||160||vṛthaivāyurvahatyāśu
vivekastatra durlabhaḥ|tatra tathārūpe
samāveśe evaṃ paridṛśyamānarūpā alpabalatā| hīnavīryateti yāvat| tatrāpyalpatvamāyuṣaḥ|
tatrāpi evaṃbhūte satyapi| alpatvaṃ stokatvam, āyuṣaḥ āyuḥsaṃskārāṇām| tatrāpi jīvitārogyavyāpāraiḥ
snānābhyañjanaprabhṛtibhiḥ| ārogyasya ārogyāya vārogopaśamāya vyāpāraiḥ viśeṣeṇa
kaṭutiktabhaiṣajyakaṣāyapānādibhiḥ| kuśalopārjanamantareṇa vṛthā caiva āyurvahatyāśu
iti vakṣyamāṇena saṃbandhaḥ| tathā kṣutklamaśramaiḥ, kṣut bubhukṣā, klamo glāniḥ, śramo
mārgakhedādi, taiḥ| nidrayā upadravaiḥ, nidrayā svapnena, upadravairhāsyotprāsaviheṭhanādikṛtaiḥ
sarīsṛpavyālamṛgadaṃśamaśakādikṛtaiḥ badhabandhanatāḍanādilakṣaṇaiḥ| tathā bālasaṃsargairniṣphalaiḥ,
tathā bālānāṃ pṛthagjanānāṃ saṃsargaiḥ saṃparkaiḥ| kiṃbhūtaiḥ ? niṣphalaiḥ
ātmotkarṣādisaṃbhinnapralāpādibahulaiḥ| tatheti na kevalaṃ pūrvoktakrameṇa, itthamapi vṛthaivāyurvahatyāśu,
vṛthaiva niṣphalameva kuśalapakṣopacayarahitatvāt āyurvahati yāti āśu
śīghram, asadvayāpāraprasaṅgāt tvāritameva parikṣayāt| evamapi vartamānānāṃ vivekastu sudurlabhaḥ,
vivekastu heyopādeyajñānaṃ vyāsaṅgaparityāgo vā, sudurlabhaḥ, kathamapi atikṛcchreṇāpi
na labhyate| bhavatu nāma evam, tathāpi yadi kathaṃcit samādhānaṃ jāyate, tadā kalyāṇaṃ
syāt, tadapi nāstītyāha tatrāpītyādi-tatrāpyabhyastavikṣepanivāraṇagatiḥ kutaḥ||161||tatrāpi
māro yatate mahāpāyaprapātane|tatrāpi evamavasthāṃ gate'pi abhyastavikṣepaḥ pariśīlitamauddhatyaṃ
tasya nivāraṇaṃ nivartanaṃ tasya gatiranupraveśaḥ kutaḥ ? naivāsti| tatrāpi
evamanarthaparaṃparāyāṃ sthitānāṃ kathaṃcit kuśalapakṣaṃ samīkṣya māro yatate mahāpāyaprapātane,
kleśamāro devaputramāro vā yatate udyacchate mahāpāyaprapātane prapātananimittam|
avīcyādinarakaprakṣepaṇārthamiti yāvat| evamapi kadācit satyaratnādiṣu abhisaṃpratyayavaśāt
kathaṃcit kalyāṇamupajāyate ityāha tatrāsanmārgetyādi-tatrāsanmārgabāhulyādvicikitsā ca
durjayā||162||punaśca kṣaṇadaurlabhyaṃ buddhotpādo'tidurlabhaḥ|kleśaugho durnivāraścetyaho
duḥkhaparaṃparā||163||tatra evaṃ daśāṃ prāpnoti-samyagdṛṣṭivipakṣasya asanmārgasya cārvākamīmāṃsakādiparidīpitasya
bāhulyāt bhūyastvāt vicikitsā sanmārge vimatiśca durjayā, kathaṃcidapi
vicikitsā tyaktuṃ na śakyā| kathaṃcit sugatipratilambhe'pi punaśca kṣaṇadaurlabhyam,
aṣṭākṣaṇavinirmuktasya kṣaṇasya daurlabhyaṃ paramadurlabhatvammahārṇavayugacchidrakūrmagrīvārpaṇopamam|
[4.20]kathaṃciditarakṣaṇasaṃbhave'pi buddhotpādo'tidurlabhaḥ, buddhānāṃ [bhagavatāṃ]samastajagadālokakāriṇāṃ
sarvaduḥkhanidānabhūtakleśaśalyāpahāriṇāmutpādaḥ prādurbhāvaḥ
atidurlabhaḥ| kathaṃcit karhicit udumbarapuṣpaprāyaḥ saṃsārasāgarottaraṇopāyabhūtaḥ|
kathaṃcit buddhotpādasaṃbhave'pi kleśaughaḥ [jātijarāmaraṇā] dīnāmoghaḥ avicchinnaḥ pravāhaḥ|
sa durnivāraḥ, duḥkhenāpi nivārayitumaśakyaḥ| ityaho duḥkhaparaṃparā| ityevam| aho
iti khede| duḥkhasya kaṣṭasya paraṃparā, ekasmādduḥkhādvinirgame'pi aparasmin duḥkhe prapatanāt||sāṃpratamevaṃ
sattvān suduḥkhitān samīkṣya karuṇāmreḍitahṛdayaḥ paraduḥkhaduḥkhī śāstrakāraḥ
sattvānāṃ duḥkhaṃ śocayannāha aho bateti-aho batātiśocyatvameṣāṃ duḥkhaughavartinām|nipātasamudāyaḥ
khede| atiśocyatvamatiśayena śocanīyatvam| eṣāṃ hitāhitaparijñānavikalānāṃ
sattvānāṃ duḥkhasāgarakallolaparaṃparānimajjanonmajannākulacetasām| ke punaramī sattvāḥ
śocanīyā ityāha ye ityādi-ye nekṣante svadauḥsthityamevamapyatiduḥsthitāḥ||164||ye sattvā
avidyāndhīkṛtajñānalocanāḥ nekṣante na paśyanti svadauḥsthityaṃ svasya ātmano duḥkhāvasthitatvam|
evamapyatiduḥsthitāḥ evamuktakrameṇa atiduḥsthitā atiśayena duḥkhāvasthitāḥ| duḥkhaparyāpannā
iti yāvat||etadanurūpadṛṣṭāntena spaṣṭayannāha snātvetyādi-snātvā snātvā yathā
kaścidviśedvahniṃ muhurmuhuḥ|svasausthityaṃ ca manyante evamapyatiduḥsthitāḥ||165||snātvā
snātvā jalāvagāhanaṃ kṛtvā kṛtvā yathā kaścidupahatabuddhiḥ śītārtaḥ sukhābhilāṣī| viśet
praviśet| bahnimagnim| muhurmuhuḥ pratikṣaṇaṃ punaḥ punarvā| tathā ete'pi sattvāḥ svasausthityam|
ātmasukhasaṃpattiṃ ca manyante avabudhyante| evamapyatiduḥsthitāḥ evamanena pratipāditakrameṇa
atiduḥsthitāḥ duḥkhāgnijvālākavalīkṛtāḥ||aho bata atibahulatarājñānāndhakārākramaṇamamīṣāṃ
yadātmagatamapi pramādaṃ na paśyantītyāha ajaretyādi-ajarāmaralīlānāmevaṃ
viharatāṃ satām|āyāsyantyāpado ghorāḥ kṛtvā maraṇamagrataḥ||166||na vidyate jarā jīrṇatā
yeṣāṃ te ajarāḥ| na mriyante ye te amarāḥ| teṣāmajarāṇāmamarāṇāmiva līlā viceṣṭitaṃ yeṣāṃ
te tathoktāḥ| teṣāmevamanayā līlayā viharatāṃ niścitaṃ vicaratāṃ satām| āyāsyanti ḍhaukiṣyante
āpado nirantaram| sarve te duḥkhahetavaḥ jarāvyādhivipattayaḥ| ghorā atīva bhayaṃkarāḥ|
kathamāyāsyanti ? kṛtvā maraṇamagrataḥ, maraṇamapratīkāraparihāraṃ mṛtyumagrataḥ purataḥ
kṛtvā| etaccoktaṃ rājāvavādakasūtre-tadyathā mahārāja catasṛbhyo digbhyaścatvāraḥ parvatā
āgaccheyuḥ, dṛḍhāḥ, sāravantaḥ, akhaṇḍāḥ, acchidrāḥ asuṣirāḥ, susaṃvṛttāḥ ekaghanāḥ nabhaḥ
spṛśantaḥ, pṛthivīṃ collikhantaḥ, sarvaṃ tṛṇakāṣṭhaśākhāparṇapalāśādisarvasattvaprāṇabhūtān
nirmathnantaḥ| tebhyo na sukaraṃ javena vā palāyitum, balena vā dravyamantrauṣadhairvā
nivartayitum| evameva mahārāja catvārīmāni mahābhayāni āgacchanti, yeṣāṃ na sukaraṃ javena
vā palāyitum, balena vā dravyamantrauṣadhairvā nivartanaṃ kartum| katamāni catvāri ? jarā
vyādhirmaraṇaṃ vipattiśca| jarā mahārāja āgacchati yauvanaṃ pramathamānā| vyādhirmahārāja
āgacchati ārogyaṃ pramathnan| maraṇaṃ mahārāja āgacchati jīvitaṃ pramathamānam| vipattirmahārāja
āgacchati sarvāḥ saṃpattīḥ pramathnantī| tat kasmāddhetoḥ ? tadyathā mahārāja siṃho
mṛgarājo rūpasaṃpanno javasaṃpannaḥ sujātanakhadaṃṣṭrākarālo mṛgagaṇamanupraviśya mṛgaṃ
gṛhītvā yathākāmakaraṇīyaṃ karoti| sa ca mṛgarājo'tibalaṃ vyālamukhamāsādya vivaśo bhavati|
evameva mahārāja viddhasya mṛtyuśalyena apagatamadasya atrāṇasya apratiśaraṇasya aparāyaṇasya
marmasu cchidyamāneṣu māṃsaśoṇite pariśuṣyamāṇe parituṣitavihvalavadanasya karacaraṇavikṣepābhiyuktasya
akarmaṇyasya asamarthasya lālāsiṃghāṇakapūyamūtrapurīṣopaliptasya īṣajjīvitāvaśeṣasya
karmabhavāt punarbhavamālambamānasya yamapuruṣabhayabhītasya kālarātrivaśagatasya
caramāśvāsapraśvāseṣūparudhyamāneṣu ekākino'dvitīyasya asahāyasya imaṃ lokaṃ jahataḥ
paralokamākramataḥ mahāpathaṃ vrajataḥ mahākāntāraṃ praviśataḥ mahāgahanaṃ samavagāhamānasya
mahākāntāraṃ prapadyamānasya mahārṇavenohyamānasya karmavāyunā nīyamānasya nimittīkṛtāṃ
diśaṃ vrajato nānyat trāṇaṃ nānyat śaraṇaṃ nānyat parāyaṇamṛte dharmāt| dharmo hi mahārāja
tasmin samaye trāṇaṃ layanaṃ śaraṇaṃ bhavati| tadyathā-śītārtasyāgnipratāpaḥ, agnimadhyagatasyāpi
nirvāpaṇam, uṣṇārtasya vā śaityam, adhvānaṃ pratipannasya suśītalacchāyopavanam,
pipāsitasya suśītalaṃ salilam, bubhukṣitasya vā praṇītamannam, vyādhitasya vā vaidyauṣadhaparicārakāḥ,
bhayabhītasya balavantaḥ, sahāyāḥ sādhavaḥ pratiśaraṇā bhavanti||iti vistaraḥ||tasmādetadbhayaparihārārthaṃ
kuśalapakṣeṣveva prajñāpariśodhiteṣu yatnaḥ karaṇīyaḥ||idānīṃ
jātyādiduḥkhaduḥkhināṃ duḥkhāpaharaṇāya svāśayamāśaṅkayannāha evamityādi-evaṃ duḥkhāgnitaptānāṃ
śāntiṃ kuryāmahaṃ kadā|puṇyameghasamudbhūtaiḥ sukhopakaraṇaiḥ svakaiḥ||167||evamanantaroktayā
nītyā duḥkhāgnitaptānām, duḥkhānyeva agnayaḥ tai saṃtāpitānāṃ sattvānāṃ
śāntiṃ jātyādiduḥkhānalatāpapraśamanam| kuryāmahaṃ kadā, kasmin kāle kuryāṃ vidadhyām| katham
? sukhopakaraṇaiḥ| sukhasyopakaraṇāni sukhasādhanāni vastrābharaṇānulepanaśayanāsanaprabhṛtīni|
kiṃ tadupārjitaireva ? netyāha-svakaiḥ svātmīyaiḥ| mayā svayamupārjitairityarthaḥ|
kiṃ nirmāṇādipradarśitaiḥ ? netyāha- puṇyameghasamudbhūtaiḥ, puṇyānyeva meghāḥ sarvaduḥkhasaṃtāpārtiśamanasukhopakaraṇaśītalavṛṣṭipradānanimittatvāt|
tebhyaḥ samudbhūtāni nirjātāni,
taiḥ||evamabhyudayasaṃpadi pareṣāṃ ceto vidhāya niḥśreyasasaṃpadi pradarśayannāha kadetyādi-kadopalambhadṛṣṭibhyo
deśayiṣyāmi śūnyatām|saṃvṛtyānupalambhena puṇyasaṃbhāramādarāt||168||kadā
kasmin kāle upalambhadṛṣṭibhyo bhāvagrāhābhiniviṣṭebhyo deśayiṣyāmi prakāśayiṣyāmi|
śūnyatāṃ sarvadharmaniḥsvabhāvatām| katham ? saṃvṛtyā vyavahāreṇa| anyathā vikalpāviṣayatayā
paramārthaśūnyasya śūnyatāyā deśayitumaśakyatvāt| evaṃ niḥśreyasahetujñānasaṃbhāranimittamupadarśitam|
tatkāraṇaṃ puṇyasaṃbhāranidānamupadarśayannāha-puṇyetyādi| puṇyasya
jñānādeḥ saṃbhāraṃ kadā upalambhadṛṣṭibhyo deśayiṣyāmīti saṃbandhaḥ| ādarāditi mahatā gauraveṇa|
satkṛtya na yadṛcchayā| kena prakāreṇa ? anupalambhena, deyadāyakapratigrāhakāditritayānupalambhayogena|
trikoṭipariśuddhyeti yāvat| evamupacitaḥ puṇyasaṃbhāro buddhatādhigamāya
jāyate| tadevamanena sarveṇa aśeṣasaṃkleśahetusarvasamāropavikalpapratipakṣatayā sarvāvaraṇaprahāṇopāyatvāt
samastatathāgatādhigamahetutvācca sarvaduḥkhopaśamopāyaprajñā upajāyate
ityupadarśitaṃ bhavatīti||ye gambhīranayāvagāhanapaṭuprajñānirastabhramāḥsaṃkleśavyavadānapakṣavimalajñānocchritāḥ
sūrayaḥ|te santo guṇadoṣayorapi ca taiḥ sāraṃ vimiśrādatogrāhyaṃ
sarvamakalmaṣaṃ viṣamiva tyājyaṃ duruktaṃ yadi||na yuktamuktaṃ kimapīha yanmayāparaṃ
prajātaṃ skhalitaṃ tadeva me|nanu grahīṣyanti mamātra sādhavomatiṃ mayānena kṛtena sāṃpratam||api
ca-yaḥ saṃvṛtyā vrajati manaso gocaratvaṃ kathaṃcittādṛśyarthe skhalati na matiḥ
kasya vai mādṛśasya|tatsūktārthapravicayavatāṃ madhyamānītibhājāṃdṛṣṭvā kiṃcidguṇalavamiha
syādupādeyabuddhiḥ||prajñāyā vivṛtiṃ vidhāya viśadavyākhyāpadaiḥ saṃvṛtāṃsamyagjñānavipakṣadṛṣṭinibiḍavyāmohaśāntyā
mayā|yatpuṇyaṃ samupārjitaṃ hitaphalaṃ tenāśu sarvo janomañjuśrīriva
sadguṇaikavasatiḥ prajñākaro jāyatām||iti prajñākaramativiracitāyāṃ bodhicaryāvatārapañjikāyāṃprajñāpāramitāparicchedo
navamaḥ||kṛtiriyaṃ paṇḍitabhikṣuprajñākara[mati]pādānām
||* * * *[lekhakaviracitā praśastiḥ]ṭīkeyaṃ paramā suyantritapadā śuddhā manohlādinīsaṃsārārṇavapāragāmini
jane nauyānapātropamā|āśu prāptikarī jinasya padavīṃ sādya likhitvā mayāprāptaṃ
yatkuśalaṃ susaṃpadi padaṃ tenāstu buddho janaḥ||aṣṭānavatisaṃyukte śate sarati vatsare|kṛṣṇe
śrāvaṇapañcabhyāṃ vāsare kujasāhvayeḥ||śrīmacchaṃkaradevasya rājye vijayaśālinaḥ|bodhicaryāvatārākhyaṭīke
likhya(?)midaṃ śubham||śrīlalitapure ramye śrīmānīśvalasaṃjñake|yacchrīrāghavanāmnasya(?)
vihāre sugatālaye||dhanyaḥ sthavirabhikṣosya(?) buddhacandrasya
pustakam|tatpuṇyādbodhisattvatvaṃ labhate paramaṃ padam||sṛjatu śalilaṃ ghanā yatheṣṭaṃbhavatu
mahī bahuśasyasaṃprayuktam (?)|avatu narapatiḥ prajā vināmrāḥ (?)bhavatu rayanapateḥ
sukhātivṛddhiḥ||iti|||kāyasthaḥ bhuvanākara[va]rmaṇa[ṇā]likhitamiti||

