|tadevaṃ vipakṣapratiṣedhena tridhā kṣāntiṃ pratipādya vīryaṃ pratipādayitumāha-evaṃ kṣamo bhajedvīryaṃ
vīrye bodhiryataḥ sthitā|na hi vīryaṃ vinā puṇyaṃ yathā vāyuṃ vināgatiḥ||1||evamuktakrameṇa
kṣamāyuktaḥ kṣamaḥ svayamabhyastakṣāntiḥ| bhajedvīryaṃ vīryamārabheta| anyathā
duḥkhāsahiṣṇutayā vīryasya prasrabdhirna syāt| kasmāt punarvīryamupādīyata ityāha| vīryaṃ
ityādi-yasmādvīrye buddhatvamavasthitam| taddhetukatayā tadāyattatvādbuddhatvasya| etadapi
kutaḥ ? yasmānna vīryamantareṇa puṇyaṃ puṇyasaṃbhāro'sti| upalakṣaṇametat| jñānamapi draṣṭavyam,
vīryasyobhayahetutvāt| tadanena vīryāt puṇyajñānasaṃbhārau, tābhyāṃ ca buddhatvamityuktaṃ
bhavati||vīryasvarūpāparijñānāt pṛcchati-kiṃ vīryaṃ kuśalotsāhastadvipakṣaḥ ka
ucyate|ālasyaṃ kutsitāsaktirviṣādātmāvamanyanā||2||kimetadvīryaṃ nāma ? atrāha-kuśalotsāhaḥ|
yo'yaṃ kuśalakarmaṇi dānādau śrutādau ca samudyamaḥ, tadvīryamabhidhīyate| akuśale tu kausīdyameva|
vipakṣeṇopahataṃ vīryamanaṅgamevābhimatasiddhaye iti tadvipakṣamapanayanāya darśayitumāha-tadvipakṣa
ityādi| tasya vīryasya viruddho vināśāya pakṣo vipakṣaḥ ka ucyate
? uttaramāha-ālasyamityādi| ālasyaṃ kausīdyaṃ kāyamanasorakarmaṇyatā| kutsite jugupsanīye
hāsyalāsyādau āsaṅgaḥ| viṣādo viṣaṇṇatā| duṣkare karmaṇi cittasya vinivṛttiḥ| anadhyavasānamityarthaḥ|
tena ātmano'vamanyanā avajñā| ayaṃ tadvipakṣaḥ||tadālasyaniṣedhāya tatkāraṇaṃ
tāvadupadarśayitumāha-avyāpārasukhāsvādanidrāpāśrayatṛṣṇayā|saṃsāraduḥkhānudvegādālasyamupajāyate||3||saṃsāraduḥkhānudvegādasaṃvegāt,
yo'yamavyāpāro nirvyāpāratā, tatra tena vā sukhāsvādaḥ
sukhābhirāmaḥ| sa ca nidrā ca middhākramaṇam| tābhyāṃ middhākramaṇamapāśrayatṛṣṇā
avaṣṭambhanābhilāṣaḥ, tayā| ālasyamupajāyate iti yojanīyam| yadi vā| saṃsāraduḥkhānudvegādavyāpāraḥ,
kvacidapi kuśalakarmaṇi na pravṛttiḥ, tasmāt sukhāsvādaḥ, tato nidrā, tasyāśca
apāśrayatṛṣṇā, tayā||ataḥ saṃsāraduḥkhānudveganivartanārthamiyamatra saṃvegabhāvanā āmukhīkartavyetyāha-kleśavāgurikāghrātaḥ
praviṣṭo janmavāgurām|kimadyāpi na jānāsi mṛtyorvadanamāgataḥ||4||vāgurikā
matsyādivadhikā jālikā ucyante kaivartādayaḥ (dibhiḥ ?)| kleśā eva vāgurikāḥ
, tairāghrāta āyattīkṛtaḥ| kathamiti cet, praviṣṭo janmavāgurām, nikāyasabhāgatotpattireva
vāgurikā jālam, tat praviṣṭaḥ, tadantargata ityarthaḥ| idamiha tadātmasātkaraṇe
kāraṇam| adyāpi etāṃ daśāṃ prāpto'pi mṛtyormukhaṃ praviṣṭaḥ san kimiti na vetsi ? jātaścenmaraṇamavaśyaṃbhāvītyarthaḥ||idamaparaṃ
saṃvegakāraṇamāha-svayūthyānmāryamāṇāṃstvaṃ krameṇaiva
na paśyasi|tathāpi nidrāṃ yāsyeva caṇḍālamahiṣo yathā||5||yūthaṃ vargaḥ, tatra bhavā
yūthyāḥ, yaiḥ saha bālyādyavasthāyāṃ krīḍitahasitādinā vicaritam| tān svavargyān| caṇḍālānāmavaśyaṃmāraṇīyamahiṣavat|
na paśyasi mamāpi iyamavasthitiḥ syāditi||avaśyamiha kiyatkālaṃ
parilambya mṛtyurāgamiṣyati| tena tāvatkālaṃ sukhānubhavanameva mama yuktamityatrāha-yadi
nāmaivam, tathāpi nāvaśyaṃbhāvini maraṇe viśvāso yuktaḥ|yamenodvīkṣyamāṇasya baddhamārgasya
sarvataḥ|kathaṃ te rocate bhoktuṃ kathaṃ nidrā kathaṃ ratiḥ||6||iti vadhyapuruṣasyeva
sarvato vadhyaghātakairadhiṣṭhitasya vadhyabhūmiṃ nīyamānasya niḥsaraṇamapaśyataḥ sukhāsikāvalambanamanucitameva
bhavataḥ| tasmāt saṃvegato bhāvanayā anayā hetunivartanādālasyamapāsya
kuśalapakṣotsāhavardhanamanuṣṭheyam||athāpi syāt-yadi nāma avaśyaṃbhāvitā mṛtyoḥ, tathāpi
tatsaṃnidhānamavagamya ālasyamapahāsyāmi ityāśaṅkayāha-yāvatsaṃbhṛtasaṃbhāraṃ maraṇaṃ
śīghrameṣyati|saṃtyajyāpi tadālasyamakāle kiṃ kariṣyasi||7||saṃbhṛtaḥ sajjīkṛtaḥ saṃbhāraḥ
sāmagrī vadhāya vyādhijarālakṣaṇo yena| yāvaditi lokoktam| śīghraṃ tvaritamanabhisaṃdhānāt|
tadā mṛtyumukhāntargataḥ asamaye ālasyaṃ tyaktvāpi kiṃ kariṣyasi ? na tadā kiṃcit prayojanamiti
bhāvaḥ||akālatāmevāsya samarthayituṃ vṛttatrayeṇāha-idaṃ na prāptamārabdhamidamardhakṛtaṃ
sthitam|akasmānmṛtyurāyāto hā hato'smīti cintayan||8||śokavegasamucchūnasāśruraktekṣaṇānanān|bandhūnnirāśān
saṃpaśyan yamadūtamukhāni ca||9||svapāpasmṛtisaṃtaptaḥ śṛṇvannādāṃśca
nārakān|trāsoccāraviliptāṅgo vihvalaḥ kiṃ kariṣyasi||10||idaṃ yadanāgate kartavyatayā
manasikṛtaṃ tanna prāptam| idamārabdhaṃ yatkāryamādita eva kartumiṣṭam| idamardhakṛtaṃ
sthitam, yat kiyanniṣpannaṃ kiyadaniṣpannam | iti kāryaparyantamagatasyaiva akasmānmṛtyurāgato
mama| aho bata atikaṣṭam, hato'smīti vicintayan vihvalaḥ kiṃ kariṣyasītyanāgatena saṃbandhaḥ|
śokaḥ priyaviprayogakṛtaścittaparitāpaḥ| tasya vego'nivāryapravṛttiḥ| tena samucchūnāni
samunnatāni sāśrūṇi sabāṣpāṇi raktāni tāmravarṇāni locanāni yeṣu ānaneṣu tāni tathā|
tathābhūtāni ānanāni mukhāni yeṣāṃ bandhūnāṃ te tathā| tān saṃpaśyan vilokayan| tatrākarmakādhikārāt
parasmaipadaṃ dṛśaḥ| kiṃbhūtān ? nirāśān| kva ? pratyujjīvanaṃ prati tyaktāśān,
tatsānāthyavikalān vā| maraṇasamayopasthitakṛtāntānucaramukhāni ca saroṣaparuṣabhṛkuṭīni
saṃpaśyan vihvalaḥ kiṃ kariṣyasi ? svayaṃkṛtapāpakarmasmaraṇena maraṇasamaye kimityevaṃ
mayā kṛtamiti paścāttāpena tāpitaḥ| naitāvanmātrameva, kiṃ tu śṛṇvannādāṃśca nārakān tīvrakāraṇānubhavanadukhanirmuktān
vikrośitaśabdān narakasamudbhūtān arthāntarakopāṇāmeva (?)|
tacchrutvā mamāpyevamevāvasthā iti saṃtrāsena yaḥ purīṣotsargo viṭpravṛttiḥ, tenopaliptagātraḥ|
vihvalaḥ anāyattakāyavākcittapracāraḥ| kiṃ kariṣyasi sarvakriyāsu nivṛttavyāpāraḥ||iti
matvā svasthāvasthāyāmeva yatitavyam iti śikṣayitumāha-jīvamatsya ivāsmīti yuktaṃ bhayamihaiva
te|kiṃ punaḥ kṛtapāpasya tīvrānnarakaduḥkhataḥ||11||jīvanta eva matsyāḥ krameṇa bhakṣaṇārthaṃ
prāyaḥ prāgdiṅanivāsibhireva janai rakṣyante| jīvanopalakṣitā matsyā jīvamatsyā
iti teṣāmeva samayaḥ| śākapārthivāditvānmadhyamapadalopī samāsaḥ| tadvadahamapi adya śvo
vā niyatameva mariṣyāmi iti manasi kṛtvā yuktaṃ bhayamihaiva te| ihaiva saṃprajānadavasthāyāmeva
tavāsaṃprāptamaraṇasya maraṇataḥ, kiṃ punaḥ kṛtapāpasya bhavato bhayaṃ yuktaṃ na bhavati,
ityapi āhāryam| atiduḥsahānnarakaduḥkhataḥ||nirvyāpārasukhāsvādābhiratamadhikṛtyāha-spṛṣṭa
uṣṇodakenāpi sukumāra pratapyase|kṛtvā ca nārakaṃ karma kimevaṃ svasthamāsyate||12||taptavāriṇāpi
saṃspṛṣṭaḥ| sukumāreti saṃbodhanam| atimṛduśarīratayā soḍhumaśakto'si| yadyevam,
tadā kṛtvā cetyādi subodham||aparamapi taṃ pratyāha-nirudyama phalākāṅkṣin sukumāra
bahuvyatha|mṛtyugrasto'marākāra hā duḥkhita vihanyase||13||sukhahetūtpādanāya vyāpāraśūnyo'si|
atha ca tasya phalaṃ sukhamabhilaṣasi| duḥkhāsahiṣṇurasi, atha ca bahuvyatho'si sarvaduḥkhākaratvāt|
mṛtyunā ca vaśīkṛto'si, atha ca amaraṇadharmāṇamātmānaṃ manyase| evaṃ ca
viparyastaṃ caritamasya vipaśyan karuṇāyamānaḥ sakhedamenamāha-hā duḥkhita vihanyase| saṃmohabahulatayā
kaṣṭāṃ daśāṃ praviṣṭo'si| ātmagatameva vā vimṛśati| evamanyatrāpi yathāsaṃbhavaṃ
draṣṭavyam| nirudyamādīni cāmantritapadāni||nidrāparatantraṃ pratyāha-mānuṣyaṃ nāvamāsādya
tara duḥkhamahānadīm|mūḍha kālo na nidrāyā iyaṃ naurdurlabhā punaḥ||14||aṣṭākṣaṇavinirmuktaṃ
manuṣyabhāvapratilambhaṃ nāvamiva abhyudayādipāragamanāya prāpya tara plavasva duḥkhamayīṃ
mahānadīm| sarvaduḥkhāni pṛṣṭhīkuruṣva| vīryāvalambaneneti yāvat| he mohaparavaśa,
nāyaṃ kālo nidrāyāḥ, yāvadiyaṃ nauḥ saṃnihitā| yadi nedānīmeva yatnaḥ kriyate, tadā punariyaṃ
durgatigatasya naurdurlabhā bhaviṣyati| yaduktam-punarapyeṣa samagamaḥ kutaḥ| iti||[bodhi.
1.4]evamālasyaṃ nivārya kutsitāsaktiṃ nivārayannāha-muktvā dharmaratiṃ śreṣṭhāmanantaratisaṃtatim|ratirauddhatyahāsyādau
duḥkhahetau kathaṃ tava||15||śubhakarmaṇāṃ ratiṃ śreṣṭhāmuttamām|
kiṃbhūtām ? anantaratisaṃtatim| sugatiparaṃparāsaṃjananādanantā aparyavasānā
ratisaṃtatiḥ sukhapravāho yasyāḥ sā tathā| ata eva uttame tyuktam| tāmapahāya ratirabhirāmaḥ,
auddhatyamunnatatā| kāyacittayoḥ krīḍanaśīlateti yāvat| hāso vāgauddhatyam| sarabhasasya
vāgvikāra iti yāvat| ādiśabdādgītādiparigrahaḥ| tatra kathaṃ ratistava ? na yuktetyabhiprāyaḥ|
kiṃbhūte ? duḥkhahetau| narakādidurgatyupanayanādduḥkhasya heturbhavati||evaṃ kutsitāsaktimapi
nirākṛtya viṣādātmāvamanyanāṃ vīryavipakṣaṃ nirākartum, aparamapi ca tadvipakṣanirasanāya
pratipādayannāha-aviṣādabalavyūhatātparyātmavidheyatā|parātmasamatā caiva
parātmaparivartanam||16||viṣādaviparīto'viṣādaḥ| balānāṃ vyūhaḥ samūho vakṣyamāṇalakṣaṇaḥ|
tātparyaṃ nipuṇatā| ātmavidheyatā ātmavaśavartitā| etāḥ sarvāḥ kṛtadvandvasamāsāḥ| yadi vā|
ebhiḥ sahitā ātmavidheyatā| parātmasamatāparātmaparivartane dhyānaparicchede [bodhi.8]
vakṣyamāṇe| idamapi samastaṃ kausīdyaprahāṇāya vīryasamṛddhaye prabhavatītyuddeśaḥ||uddiṣṭamevārthaṃ
krameṇa nirdiśannāha-naivāvasādaḥ kartavyaḥ kuto me bodhirityataḥ|kuto me bodhiriti,
kathamahaṃ varākaḥ samyaksaṃbodhibhājanam ? buddhatvaṃ hi tīkṣṇendriyasya ārabdhavīryasya
aparimitapuṇyajñānasaṃbhāraiḥ atiduṣkarakarmānuṣṭhānaiḥ anekaiśca kalpāsaṃkhyeyaiḥ kasyacit
puruṣaviśeṣasya sādhyaṃ bhavati| ahaṃ tu na tādṛśa iti kathaṃ madvidhānāṃ tathāvidhaṃ
buddhatvaṃ saṃbhāvyeta, ityevamākāramanasikārādavasādo viṣādo na kartavyaḥ, mahārthabhraṃśasya
hetutvāt | yathoktam-avasādo'pyanartha iti [śi. sa. 34] || kasmāt?yasmāttathāgataḥ
satyaṃ satyavādīdamuktavān||17||yasmāt tathāgataḥ idaṃ vakṣyamāṇaṃ satyamavitathamuktavān
kathitavān| kathaṃ jñāyate ityāha-satyavādīti| jñānakriyāsaṃbhavādaviparītavādī| ataḥ satyābhidhānahetupadametat||kiṃ
tatsatyamuktavān?te'pyāsan daṃśamaśakā makṣikāḥ kṛmayastathā|yairutsāhavaśāt
prāptā durāpā bodhiruttamā||18||ityāha| te'pi buddhā bhagavantaḥ purvaṃ śākyamuniratnaśikhidīpaṃkaraprabhṛtayaḥ
saṃsārasāgarāvartāntargatāḥ pṛthagjanāvasthāyāṃ paribhramanta
evaṃbhūtā evāsan babhūvuḥ, yairutsāhabalāt vīryotkarṣasāmarthyāt saṃbhārān saṃbhṛtya
prāptā adhigatā durāpā durlabhapratilambhā bodhiruttamā anuttarā| ārabdhavīryasya na
kiṃcidduṣkaramiti bhāvaḥ| idaṃ tat satyam||ato mama punaratitarāṃ na durlabhā bodhirityāha-kimutāhaṃ
naro jātyā śakto jñātuṃ hitāhitam|sarvajñanītyanutsargādbodhiṃ kiṃ nāpnuyāmaham||19||kiṃ
punarahaṃ manuṣyabhūto janmanā| śakto jñātuṃ hitāhitamiti| idaṃ hitamidamahitam,
śubhamaśubhaṃ ca karmetyupadiṣṭam, jñātumavaboddhuṃ samartho'smi, iti vicintya sarvajñasya
sarvavastutattvavedinaḥ nītirnayaḥ upādeyatattvapratipādanam| tasya anutsargādaparityāgāt|
tasya ādānopādānasevanādityarthaḥ| buddhatvaṃ nāpnuyāmaham| kākvā paṭhanād āpnuyāmeveti|
etadbhagavatā ratnameghe darśitam| yathoktam-iha bodhisattvo naivaṃ cittamutpādayati-duṣprāpyā
bodhirmanuṣyabhūtena satā| idaṃ ca me vīryaṃ parīttaṃ ca hīnaṃ ca| kusīdo'ham| bodhiśca
ādīptaśiraścailopamena bahūn kalpān bahūni kalpaśatāni bahūni kalpasahasrāṇi samudācaratā
samudānetavyā| tannāhamutsahe īdṛśaṃ bhāramudvoḍhum| kiṃ tarhi bodhisattvenaivaṃ cittamutpādayitavyam-ye'pi
te'bhisaṃbuddhāstathāgatā arhantaḥ samyaksaṃbuddhāḥ, ye'pi vā abhisaṃbhotsyante,
te'pi īdṛśenaiva nayena, īdṛśyā pratipadā, īdṛśenaiva vīryeṇābhisaṃbuddhāḥ,
yāvanna ca te tathāgatabhūtā evābhisaṃbuddhāḥ| ahamapi tathā tathā ghaṭiṣye, tathā tathā
vyāyaṃsye sarvasattvasādhāraṇena vīryeṇa sarvasattvārambaṇena vīryeṇa yathāhamapyanuttarāṃ
samyaksaṃbodhimabhisaṃbhotsye iti||yuktamevaitat, kevalamatiduṣkarakarmaśravaṇādanadhyavasāyo
vinivartayitumaśakya iti vikalpayannāha-athāpi hastapādādi dātavyamiti me bhayam|karacaraṇaśiraḥ
prabhṛtidānamantareṇa buddhatvaṃ na prāpyate, iti atiduṣkarakarmasu pravṛttibhayādutsāho
nivartata eva| iti cenmanyase svacittamevamāha-gurulāghavamūḍhatvaṃ tanme syādavicārataḥ||20||tadetad
gurulāghavamūḍhatvameva me| alpe bahutaraṃ bahutare cālpataramiti mohavaśena
avicārato'vivekānmama syāt, na tu paramārthavicārataḥ||paramārthavicāreṇa gurulāghavaviparyāsa
evāyamityupadarśayannāha-chettavyaścāsmi bhettavyo dāhyaḥ pāṭyo'pyanekaśaḥ|kalpakoṭīrasaṃkhyeyā
na ca bodhirbhaviṣyati||21||saṃsāracārake nivasaṃstathāvidhakarmavaśācchettavyaścāsmi
karacaraṇādyaṅgapratyaṅgacchedanānnarakādiṣu| tathā bhettavyo'smi śaktikuntādibhiḥ|
dāhyo narakadahanādinā| pāṭyo jvalitakrakacādinā| anekaśaḥ anekavārān| narakādiṣu
kāraṇāmanubhavan aparyantapathi saṃsāre| kalpānāṃ koṭīrasaṃkhyeyāḥ saṃkhyātumaśakyāḥ iti|
akāmasyāpi duḥkhamaparyantamanekaprakāramāpatiṣyati, na ca buddhatvasaṃbhārāya tat saṃpatsyate||idaṃ
saṃsārāparyantatayā duḥkhaṃ bahutaraṃ niṣphalaṃ ca| buddhatvaprasādhakaṃ punaralpataraṃ
saphalaṃ cetyupadarśayannāha-idaṃ tu me parimitaṃ duḥkhaṃ saṃbodhisādhanam|naṣṭaśalyavyathāpohe
tadutpādanaduḥkhavat||22||yad buddhatvaprasādhakaṃ tadidaṃ duḥkhaṃ parimitaṃ
mama pratiniyatakālabhāvitayā, duḥkha [praśamana]hetuśca| tattathābhūtaṃ śalyaṃ tena
vyathā, tasyā apoho nivṛttiḥ| tannimittaṃ tadvayudāsāya| yāvajjīvaṃ tatkṛtaduḥkhaprahāṇāyetyarthaḥ|
tasya naṣṭaśalyasyotpāṭanaṃ śarīrāduddharaṇam| apakarṣaṇamiti yāvat| tena yadduḥkhaṃ
pratiniyatakālamalpataram| dīrghakālikaduḥkhopaśamanimittam| tadvat soḍhumucitamidamapi
duḥkham||ato'pi samucitamidamityāha-sarve'pi vaidyāḥ kurvanti kriyāduḥkhairarogatām|tasmādvahūni
duḥkhāni hantuṃ soḍhavyamalpakam||23||sarve'pi na kecideva| laṅghanapācanādikṛtairyatheṣṭāhāravihārapratiṣedhajanitaiśca
kriyāduḥkhaiḥ rogapīḍitānāmārogyaṃ vidadhāti| anyathā
tatkartumaśakyam| yata evam, tasmādatiśayena alpamalpakaṃ duḥkhaṃ soḍhavyam| kimartham
? bahūni duḥkhāni hantum| sarvasattvānāmātmanaśca dīrghakālikasarvaduḥkhapraśamanāyetyarthaḥ|
evaṃ tāvat svīkartuṃ yuktaṃ dhīmataḥ||na cedaṃ yuktamapi duṣkaraṃ karma ādikarmikasya
prathamanujñātaṃ bhagavateti darśayannāha-kriyāmimāmapyucitāṃ varavaidyo na dattavān|kriyāmimāṃ
samanantarapratipāditāṃ duḥkhotpādanīm| ucitāmapi sevanīyāmapi| varavaidyo bhagavān
sarvathā sarvāvyadhicikitsakaḥ| prathamaṃ na dattavān, na kartavyatayā pratipāditavānādikarmikasya|
kathaṃ tarhi rāgādivyādhīnapanayati ? āha-madhureṇopacāreṇa cikitsati mahāturān||24||sukumāratareṇopacāreṇa
upakrameṇa| yathākṣamaṃ cikitsāpraṇayanenetyarthaḥ| cikitsati
rogamuktān karoti| mahāturān dīrgharogiṇo rāgādimahāvyādhigrastān||kaḥ punarayaṃ madhuropacāra
ityāha-ādau śākādidāne'pi niyojayati nāyakaḥ|tatkaroti kramātpaścādyatsvamāṃsānyapi
tyajet||25||mātsaryamalāpanayanārthaṃ sukhasukhena saṃbhārasaṃvardhanārthaṃ ca śakyaparityāge
śākasaktupiṇḍikādidānena prathamataraṃ pravartayati nāyako bhagavān| punastathopāyaviśeṣeṇa
niyojanaṃ karoti| taditi lokoktau vā| yadyathā dātā mṛdudānābhyāsakrameṇa adhimātrādhimātradānābhyāsaprakarṣamāsādayan
paścāduttarakālamakṛcchreṇaiva svamāṃsarudhirādikamapi
prasanna eva prayacchet||kathaṃ punaretadevamityāśaṅkayāha-yadā śākeṣviva prajñā svamāṃse'pyupajāyate|māṃsāsthi
tyajatastasya tadā kiṃ nāma duṣkaram||26||yasmin kāle dānābhyāsāt paramaprakarṣagamanāt
sarvathāpagatamātsaryatayā śākeṣviva svamāṃse'pi nirāsaṅgā buddhirupajāyate,
tadā svamāṃsādidāne'pi nāśakyānuṣṭhānabuddhiriti tasmin kāle kiṃ nāma duṣkaram ? naiva
kiṃcidityarthaḥ||athāpi syāt-atidīrghakālaṃ parārthe saṃsaratā tadduḥkhaṃ kathamiva parihartuṃ
śakyamityatrāha-na duḥkhī tyaktapāpatvātpaṇḍitatvānna durmanāḥ|mithyākalpanayā citte
pāpātkāye yato vyathā||27||dvividhameva hi duḥkhaṃ bādhakamupajāyate kāyikaṃ mānasikaṃ
ceti| tadetad dvayamapi bodhisattvasya na saṃbhavati| kāyavacanamanobhiḥ sarvāvadyavirateḥ
kāyikaṃ duḥkhamasya na jāyate| yuktyāgamābhyāmubhayanairātmyasya ca niścayanānmānasamapi
kutaḥ ? yato mithyākalpanayā asadvikalpena ātmātmīyagrahapravṛttena bhāvādyabhiniveśakṛtena
vā citte duḥkham, pāpāt prāṇātipātādeḥ kāye| evaṃ tāvadduḥkhahetuparihārādduḥkhamasya
na jāyate iti pratipāditam||idānīṃ sukhameva kevalamasyāstīti pratipādayannāha-puṇyena kāyaḥ
sukhitaḥ pāṇḍityena manaḥ sukhi|tiṣṭhan parārthaṃ saṃsāre kṛpāluḥ kena khidyate||28||sukhaṃ
jātamasya kāyasyeti sukhitaḥ| sukhaṃ vidyate'sya manasa iti sukhi| evamubhayasukhasamanvāgatatvāt
kṛpāvān parārthaṃ saṃsāre saṃsaran kena duḥkhena khidyate, khedaṃ manyate ? yadi
vā| kena khidyate ? khedahetorabhāvānna kenaciditi bhāvaḥ| tat kimidamakāraṇabhīrutayā
vaimukhyamupādīyate ?syādetat-dīrghakālamāsevitabhāvitabahulīkṛtena mahatā puṇyasaṃbhāreṇa
samyaksaṃbodhiradhigamyate| tadvaraṃ mumukṣūṇāṃ śīghrakālatayā śrāvakayānamevāśrayaṇīyaṃ
syādityāśaṅkayāha-kṣapayan pūrvapāpāni pratīcchan puṇyasāgarān|bodhicittabalādeva śrāvakebhyo'pi
śīghragaḥ||29||pūrvakṛtāni yāni pāpāni tāni bodhicittabalādeva kṣayīṇi kurvan| yathoktaṃ
prāk-yugāntakālānalavanmahāntipāpāni yannirdahati kṣaṇena|iti|[bodhi. 1.14]tathā bodhicittabalādeva
pratīcchan ādadānaḥ puṇyasāgarān|yaduktam-avicchinnāḥ puṇyadhārāḥ pravartante
nabhaḥsamāḥ|iti|[bodhi .1.19]evaṃvidhopāyabalajavena mahāyānamārūḍho bodhisattvaḥ śrāvakebhyo'pi
śīghragaḥ tvaritagāmī||evaṃ sukhātsukhaṃ gacchan ko viṣīdetsacetanaḥ|bodhicittarathaṃ
prāpya sarvakhedaśramāpaham||30||pratipāditamevārthaṃ piṇḍīkṛtya darśayati| evamuktakrameṇa
sarvāvadyavirateḥ purākṛtapāpakṣayācca svapne'pi durgatigamanābhāvāt tīvrābhiprāyeṇa
anekasukhena aharniśamākāśadhātuvyāpinaḥ puṇyasāgarasyābhivardhanācca sugatiparaṃparāsanmārgāvataraṇabodhicittaṃ
rathamiva āsādya| āruhyeti yāvat| sarvakhedaiḥ parikleśaiḥ śrama
āyāsaḥ, tamapahantīti pratipāditanayena, sarvakhedaśramaṃ vā apahantīti tam| sukhādekasmādaparamuttarottaramadhikādhikaṃ
sukhaṃ devamanuṣyasaṃpattilakṣaṇaṃ gacchan anuprāpnuvan
ko nāma prekṣāvān viṣādamāpadyeta ?tadevamanekavidhaviṣādanimittapratiṣedhena aviṣādaṃ pratipādya
balavyūhaṃ pratipādayitumāha-chandasthāmaratimuktibalaṃ sattvārthasiddhaye|chandaṃ
duḥkhabhayātkuryādanuśaṃsāṃśca bhāvayan||31||idamapyuddeśavākyameva| chanda iha kuśalābhilāṣaḥ|
sthāma ārabdhadṛḍhatā| ratiḥ satkarmāsaktiḥ muktirasāmarthye tāvatkālamutsargaḥ| etaccaturaṅgabalam,
anekāvayavasamudāyātmakatvāt, hastyādibalavat| sattvārthasiddhaye vīryahetutvāt,
asya vīryasya ca sarvābhimatasādhanatvāditi bhāvaḥ| tatra chandabalasya bahukaratvāt,
chandamityādinā asyotpattinimittamāha-duḥkhabhayāditi| aśubhakarmaṇo duḥkhaṃ jāyata iti
trāsācchandaṃ kuryāt| anuśaṃsāṃśca bhāvayan| anuśaṃsāḥ phaladvāreṇa guṇaviśeṣāḥ| te ca
arthāt kuśalakarmaṇa eva| tān bhāvayan| śubhakarmaṇo'nekaprakāreṇa madhuraphalotpattiṃ punaḥ
punaḥ saṃcintayannityarthaḥ||sāṃprataṃ balasya vyāpāramupadarśayitumāha-evaṃ vipakṣamunmūlya
yatetotsāhavṛddhaye|chandamānaratityāgatātparyavaśitābalaiḥ||32||evamuktaprabandhenetyādi|
vipakṣamālasyādi| unmūlya pratipakṣabhāvanā vidhinā apasārya| vīryapravardhanāya yatnaṃ
kuryāt| kenopāyenetyādi(ha ?)-mānaścittasyonnatiḥ| ayaṃ sthāmabalasyopabṛṃhaṇam, sthāmabalameva
vā| teṣāṃ balaiḥ sāmarthyaiḥ| sāmarthyaparyāyo'tra balaśabdaḥ||tatra tāvacchandotpādanāya
prathamamāha-aprameyā mayā doṣā hantavyāḥ svaparātmanoḥ|ekaikasyāpi doṣasya yatra
kalpārṇavaiḥ kṣayaḥ||33||tatra doṣakṣayārambhe leśo'pi mama nekṣyate|aprameyavyathābhājye
noraḥ sphuṭati me katham||34||guṇā mayārjanīyāśca bahavaḥ svaparātmanoḥ|tatraikaikaguṇābhyāso
bhavetkalpārṇavairna vā||35||guṇaleśe'pi nābhyāso mama jātaḥ kadācana|sarvasattvānāmupakaraṇatayā
ātmanaśca samastakleśaprahāṇāya niḥśeṣaguṇotpādanāya ca mayā bodhicittamutpāditam|
tacca na śithilavyāpārasādhyamityavagamyāpi yadi anārabdhavīryatayā mandasamārambha
eva tiṣṭhāmi, tadā durgativinipātamantareṇa nānyā gatirasti mameti vicintya saṃvegamāmukhīkurvan
chandamutpādayediti samudāyārthaḥ||avayavārthastu ucyate-aprameyāḥ pramātumaśakyāḥ|
doṣāḥ kāyavākcittasamāśritāḥ| hantavyāḥ prahantavyāḥ| svaparātmanoḥ svātmanaḥ parātmanaśca|
ekaikasyāpīti| āstāṃ tāvadvahūnām| yatra yeṣu| mandavīryeṇa kalpārṇavaiḥ anekaiḥ kalpaśatasahasraiḥ
kṣayaḥ prahāṇaṃ kriyate| tatra teṣu doṣakṣayārambhe doṣaprahāṇotsāhe| leśo'pi
svalpamātramapi mama nekṣyate na dṛśyate| ataḥ aprameyavyathābhājye aparimitaduḥkhabhājanasya
mama noraḥ sphuṭati hṛdayaṃ vidīryate| kathaṃ kena prakāreṇa| guṇā mayetyādi subodham|
iti vicintya saṃvegamupadarśayati-vṛthā nītaṃ mayā janma kathaṃcillabdhamadbhutam||36||vṛthā
viphalameva mayā janma akṣaṇavinirmuktaṃ nītaṃ preritam| vṛthīkṛtamiti yāvat| kathaṃcillabdhaṃ
mahārṇavayugacchidrakūrmagrīvārpaṇavat sucireṇa prāptam| ata eva āścaryasthānatvādadbhutam||ito'pi
viphalamityāha-na prāptaṃ bhagavatpūjāmahotsavasukhaṃ mayā|na kṛtā śāsane
kārā daridrāśā na pūritā||37||bhītebhyo nābhayaṃ dattamārtā na sukhinaḥ kṛtāḥ|duḥkhāya
kevalaṃ māturgato'smi garbhaśalyatām||38||tathāgatānāṃ satkriyābhirmahotsavamatiśayavadabhinandanam|
tena sukhaṃ saumanasyaṃ na prāptaṃ nādhigataṃ mayā| nāpi śāsane pratimāstūpasaddharmādisatkāraiḥ
vihārārāmaśayanādivastupradānaiśca kārā pūjā kṛtā| nāpi daridrāṇāṃ dhanahīnānāmāśā
abhilāṣaḥ sarvopakaraṇasaṃpattisaṃpādanena pūritā| nāpi bhītebhyaḥ sapatnādibhayasamākulitebhyo
mā bhaiṣīrityabhayaṃ dattam| nāpi kāyamanoduḥkhairārtāḥ pīḍitāḥ tadapanīya
sukhinaḥ kṛtāḥ| iti sarvaiḥ satpuruṣadharmairvirahitatvādāha| duḥkhāyetyādi subodham||kathaṃ
punaretāṃ dharmadaśāṃ prāpto bhavānityāha-dharmacchandaviyogena paurvikeṇa mamādhunā|vipattirīdṛśī
jātā ko dharme chandamutsṛjet||39||dharmābhilāṣasyābhāvena prāktanajanmopacitena
mama adhunā asmin janmani vipattirīdṛśī jātā| sarvasāmarthyavaikalyasvabhāvā samanantarakathitā
samutpannā| evaṃ jñātvā ko dharme chandamutsṛjet parityajet ? ko nāma nopādadīta
vicakṣaṇa iti bhāvaḥ||kiṃ punaḥ kuśalārthināṃ chandotpādane yatna ityāśaṅkaya yaccoktaṃ
chandaṃ duḥkhabhayāt kuryāt ityādi, tadvayaktīkartuṃ cāha-kuśalānāṃ ca sarveṣāṃ chandaṃ
mūlaṃ munirjagau|tasyāpi mūlaṃ satataṃ vipākaphalabhāvanā||40||na kevalaṃ vipattiparihārārtham,
śukladharmopacayārthamapi cchandotpādane yatitavyamiti cakārārthaḥ| sarveṣāmiti na keṣāṃcideva|
chandaṃ mūlaṃ kāraṇaṃ bhagavānuktavān, na tu svayamutprekṣya ucyate ityarthaḥ|
tasyāpi cchandasyāpi mūlaṃ satataṃ sarvakālaṃ vipākaphalabhāvanā| śubhāśubhakarmaṇo vipākaphalaṃ
paraloke iṣṭāniṣṭaprāptilakṣaṇam, tasya bhāvanā punaḥpunarāmukhīkaraṇam||tatra aśubhakarmaṇo
vipākaphalamupadarśayannāha-duḥkhāni daurmanasyāni bhayāni vividhāni ca|abhilāṣavighātāśca
jāyante pāpakāriṇām||41||yāvanti kāyikamānasikāni narakādigatau duḥkhāni vividhāni
nānāprakārāṇi jāyante bhavanti sarvāṇi pāpakāriṇāmeva| bhayāni badhabandhanatāḍanādibhyaḥ|
paryeṣamāṇasya lābhavighātena abhilāṣavighātāśca||sukṛtakarmaṇo vipākaphalamāha-manorathaḥ
śubhakṛtāṃ yatra yatraiva gacchati|tatra tatraiva tatpuṇyaiḥ phalārgheṇābhipūjyate||42||iṣṭāśaṃsanavikalpo
manorathaḥ, yasya loke manorājyamiti prasiddhiḥ śubhakṛtāṃ puṇyakāriṇām|
yatra yatraiveti vīpsāyāṃ na kvacideva| gacchati prasarati| phalārgheṇeti | abhivāñchitaphalopanāmanameva
argha ivārghaḥ pūjā||tena punaraśubhasya phalamāha-pāpakārisukhecchā
tu yatra yatraiva gacchati|tatra tatraiva tatpāpairduḥkhaśastrairvihanyate||43||sukhecchā
sukhābhilāṣaḥ| tatpāpairiti kartari tṛtīyā| duḥkhaśastrairiti karaṇaiḥ| duḥkhānyeva śastrāṇīva
tadicchāvicchedahetutvāt||pṛthagjanāsādhāraṇaśubhakarmavipākaphalamasādhāraṇamāha-vipulasugandhiśītalasaroruhagarbhagatāmadhurajinasvarāśanakṛtopacitadyutayaḥ|munikarabodhitāmbujavinirgatasadvapuṣaḥsugatasutā
bhavanti sugatasya puraḥ kuśalaiḥ||44||pratilabdhamuditādibhūmayo
hi bodhisattvā anicchanto mātṛkukṣau notpadyante, kiṃ tarhi sukhāvatyāṃ viśvadalakamalakośeṣu
jāyante| teṣāṃ sukhavibhūtimanena kathayati-vipulāni vistīrṇāni sugandhīni
manojñagandhāni śītalāni śītasukhasparśāni tāni ca saroruhāṇi paṅkajāni ceti, teṣāṃ garbhāṇi|
saroruhagarbhāṇāṃ vā viśeṣaṇānyetāni| teṣu gatāḥ saṃsthitāḥ prajñopāyamahākaruṇāniryātapuṇyajñānakalalasaṃvalitasaṃbodhicittāḥ
sugatasutā bhavanti kuśalairiti saṃbandhaḥ| kathaṃ
punaḥ padmagarbheṣu puṣṭiṃ labhanta ityāha-madhuretyādi| madhuraiḥ sarvasvarāṅgopetatayā
paramasaumanasyakāribhiḥ saṃbaddhadharmaghoṣāśanairāhāraiḥ kṛtā upacitā dyutayo vapūṃṣi
yeṣāṃ te tathā| kathaṃ ca tato niryāntītyata āha-munikaretyādi| munikaraiḥ paripākakālamavagamya
tathāgataraśmibhirbodhitāni vikāsitāni ca tānyambujāni ceti| tato vinirgatāni niryātāni
santi lakṣaṇavyañjanālaṃkṛtatayā śobhanāni vapūṃṣi yeṣāṃ te tathā| tathābhūtāḥ santaḥ
sugatasutā bodhisattvā bhavanti jāyante| sugatasya puraḥ sukhāvatyāmamitābhasya bhagavato'grataḥ|
kuśalairekāntaśuklaiḥ karmabhiḥ| tadanena mātṛkukṣau samutpadyamānānāmetadviśeṣaṇaviparyayeṇa
duḥkhaṃ veditavyamityupadarśitaṃ bhavati| tathā hi tatra saṃkaṭe durgandhini
jaṭharānalasaṃtapte ca utpannasya mātāpitraśucisaṃbhūtasya mātuḥ pītāśitairvāntakalpaiḥ saṃvardhamānasya
garbhamalapaṅkanimagnasya paripākakāle kathaṃcit kaṇṭhagataprāṇasya yantraniṣpīḍitasyeva
tato nirgamanamiti prāyeṇa manuṣyabhūtasya vyatimiśrakarmavipākaphalamuktam||ekāntakṛṣṇasya
tu vipākaphalamāha-yamapuruṣāpanītasakalacchavirārtaravohutavahatāpavidrutakatāmraniṣiktatanuḥ|jvaladasiśaktighātaśataśātitamāṃsadalaḥpatati
sutaptalohadharaṇīṣvaśubhairbahuśaḥ||45||yamapuruṣaiḥ
kāladūtairapanītā viśleṣitā jvalitamudgarādiprahāraiḥ sakalā
samastā chaviścarma prabhāvo vā yasya sa tathā| atiśayenārtaḥ san patati sutaptalohadharaṇīṣu|
punarapi kiṃbhūtaḥ ? tīvrānalatāpena dravībhūtaṃ yattāmraṃ tena niṣiktā snāpitā tanuḥ
kāyo yasya| ato'pyapanītasakalacchaviḥ| jvalantaḥ asayaḥ śaktayaśca śastraviśeṣāḥ, teṣāṃ
ghātaśatairanekaiḥ prahāraiḥ śātitāni viccheditāni māṃsadalāni śakalāni yasya sa tathābhūtaḥ
san patati| suṣṭhu taptāsu lohamayabhūmiṣu| aśubhairakuśalaiḥ karmabhiḥ| bahuśa iti bahūn
vārān| dīrghakālena tatphalasya parikṣayāt||tadevaṃ śubhāśubhakarmaṇorvipākaphalaṃ pratipādya
cchandabalamupasaṃharannāha-tasmātkāryaḥ śubhacchando bhāvayitvaivamādarāt|yata evaṃ
śubhāśubhakarmaṇormadhurakaṭukaphalavipākaḥ, tasmādevaṃ paribhāvya śubhacchanda eva ādareṇāśubhakarma
vihāya kāryaḥ| sāṃprataṃ sthāmabalaṃ pratipādayitumāha-vajradhvajasthavidhinā
mānaṃ tvārabhya bhāvayet||46||vajradhvajasūtrapratipāditavidhānena mānaṃ punaḥ sādhyaṃ
karmārabhya bhāvayet| athavā| ārabhya bhāvayediti gāḍhasamārambheṇa bhāvayet, cetasi sthiraṃ
kuryāt, na śithilopakrameṇetyarthaḥ||ārambhameva śikṣayitumāha-pūrvaṃ nirūpya sāmagrīmārabhennārabheta
vā|pūrvaṃ prathamata eva abhimatakāryaniṣpādanāya sāmagrīṃ kāraṇasākalyaṃ
nirūpya, tasyā balābalaṃ vicārya, ārabheta sati bale, nārabheta vā asati bale| kimevaṃvicāreṇa
prayojanamiti cedāha-anārambho varaṃ nāma na tvārabhya nivartanam||47||anārambho varaṃ
nāma prathamata eva, na tvārabhya nivartanamaśaktatve sati||nanu kimatra dūṣaṇaṃ yenaiva
neṣyate ityāha-janmāntare'pi so'bhyāsaḥ pāpādduḥkhaṃ ca vardhate|anyacca kāryakālaṃ ca hīnaṃ
tacca na sādhitam||48||tathā kriyamāṇaḥ anyasminnapi janmani so'bhyāsa ityārabhya nivartanaṃ
nāma| pratijñātamakurvataśca pāpaṃ tato duḥkhaṃ vardhate| anyacca hīnaṃ naṣṭaṃ yatparityajya
tadārabdham, kāryakālaṃ ca hīnam| ārabdhaparityaktakāryasya kālo'sya kāryasyeti|
tasmin kāle yadanyat kāryaṃ kartavyaṃ tadityarthaḥ| tacca yadārabhya parityaktam, tadapi
na sādhitaṃ na niṣpāditam| iti pañcaprakāramatra dūṣaṇam| tena neṣyata ityabhiprāyaḥ||atha
kimayaṃ mānaḥ sarvatra na kartavyaḥ ? netyāha-triṣu māno vidhātavyaḥ karmopakleśaśaktiṣu|keṣu
triṣu ? tadāha-karmasu upakleśeṣu śaktau ca| tatra upakleśāḥ kṣudravastukasaṃjñitāḥ
krodhopanāhamrakṣapradāśādayaḥ sapta| pañcāśat kleśā eva vā rāgādaya upakleśā ucyante| tatra
karmamānaṃ vyākhyātumāha-mayaivaikena kartavyamityeṣā karmamānitā||49||yatkiṃcidanavadyaṃ
karma āpatitaṃ bhavati sattvānām, tat sarvaṃ mayaivaikena kartavyam| nānyasyāvakāśo dātavya
ityarthaḥ||etadeva darśayannāha-kleśasvatantro loko'yaṃ na kṣamaḥ svārthasādhane|tasmānmayaiṣāṃ
kartavyaṃ nāśakto'haṃ yathā janaḥ||50||kleśaiḥ parāyattīkṛtaḥ sarvo'yaṃ janakāyaḥ
kvacidapi svārthasādhane samartho na bhavati, iti eṣāṃ sarvasukhotpādanāya mayā bodhicittamutpāditam|
yata evam, tasmānnāśakto'hamīdṛśaṃ bhāramudboḍhuṃ yathā ayaṃ janaḥ| ato mayaivaiṣāṃ
sarvaṃ kartavyam||dīne'pi karmaṇi vaimukhyaṃ notpādayitavyamityāha-nīcaṃ karma karotyanyaḥ
kathaṃ mayyapi tiṣṭhati|nīcamatigarhitaṃ loke bhārodvahanādikam| mayyapi sarvasattvānāṃ
dāsabhūte'pi tiṣṭati vidyamāne'pi| matkaraṇīyaṃ kathamanyaḥ karoti ? mayaiva kartumucitamiti
bhāvaḥ| athāpratirūpam, mamaiva tat karmeti cittasyonnatiṃ nivārayitumāha-mānāccenna
karomyetanmāno naśyatu me varam||51||ko'muṣyaputraḥ, idaṃ ca karma atinihīnam, tadayuktaṃ
mama kartumiti mānādyadi na karomi, tadā māno naśyatu me varam| kimanena mahārthabhraṃśakāriṇā
mama, na tu nīcakarmapravṛttiḥ||iti karmasu mānamabhidhāya upakleśeṣu mānamupadarśayitumāha-mṛtaṃ
duṇḍubhamāsādya kāko'pi garuḍāyate|āpadābādhate'lpāpi mano me yadi durbalam||52||yadi
upakleśeṣu nihatamānatayā durbalavṛtti mama cittaṃ syāt, tadā āpadāpattiḥ ābādhate
ākrāmati yathā sāpattikaṃ syādityarthaḥ| alpāpi mṛdupracāropakleśajanitāpi| kathamivetyāha-mṛtamapagataprāṇaṃ
duṇḍubhaṃ prāpya yathā kāko'pi garuḍavadācarati||kutaḥ punarevamityāha-viṣādakṛtaniśceṣṭe
āpadaḥ sukarā nanu|vyutthitaśceṣṭamānastu mahatāmapi durjayaḥ||53||cittonnativirahite
viṣaṇṇatayā mandakāyacittapravṛttau ālasyopahate muṣitasmṛtau āpadaḥ
sukarāḥ sulabhāḥ| utpadyanta eva svalpāpadāpi gamyatvāt| vyutthitaḥ samunnatacittatayā
punarutsāhasaṃpannaḥ ceṣṭamānaḥ smṛtisaṃprajanyābhyāmupakleśānāmanavakāśaṃ dadānaḥ mahatāmapi
durjayaḥ ajayyaḥ syāt||tasmāddṛḍhena cittena karomyāpadamāpadaḥ|trailokyavijigīṣutvaṃ
hāsyamāpajjitasya me||54||sthāmabalāvalambanaṃ nigamayan darśayati-yata evaṃ tasmāt dṛḍhena
cittena mānasaṃnāhaḥ| āpada eva āpadamanarthaṃ karomi sarvathā tadanupraveśaṃ nivārayannunmūlitasaṃtānaṃ
karomi| anyathā trijagadvijayārambho mama hāsyamupahasanīyam, āpadā āpadāyattatayā
varākikayā jitasya gamiṣyati||kīdṛśametadityāha-mayā hi sarvaṃ jetavyamahaṃ jeyo
na kenacit|mayaiṣa māno voḍhavyo jinasiṃhasuto hyaham||55||kutaḥ ? yasmājjinā eva bhagavantaḥ
siṃhāḥ sarvamāramṛgairanabhigamyatvāt| teṣāṃ sutaḥ ahamapi kathamanyaiḥ parājito nāma
nāmadheyaṃ lapsye iti manasi nidhāya mayaiṣa māno boḍhavyaḥ| yathā hi siṃhakiśoraḥ pratilabdhavaiśāradyaḥ
sarvānyamṛgairanabhibhūta eva vane vicarati, tathā mayā dṛḍhena bhavitavyamityarthaḥ||syādetat-yadi
yavam, tadā ye'pi sapatnādivijayāya mānamudvahanti, te'pi māninaḥ
praśasyāḥ kathaṃ na bhaveyuḥ? ityatrāha-ye sattvā mānavijitā varakāste na māninaḥ|mānī
śatruvaśaṃ naiti mānaśatruvaśāśca te||56||mānavijitāḥ mānena abhibhūtāḥ varākāstapasvinaḥ
te mānino bhavantyeva| kutaḥ ? mānī śatruvaśaṃ naiti na gacchati| nāsau vairijanānuvṛttiṃ
karotītyarthaḥ| ye bhavatābhimatā māninaḥ, te mānaśatruvaśāḥ tadāyattapravṛttayaḥ||etadeva
ślokadvayena samarthayitumāha-mānena durgatiṃ nītā mānuṣye'pi hatotsavāḥ|parapiṇḍāśino dāsā
mūrkhā durdarśanāḥ kṛśā||57||sarvataḥ paribhūtāśca mānastabdhāstapasvinaḥ|te'pi cenmānināṃ
madhye dīnāstu vada kīdṛśāḥ||58||saptavidhamāneṣu anyatamena mānena durgatiṃ nītā narakādiṣu
pātitāḥ| atha kathaṃcinmanuṣyapratilambho bhavati teṣām, tadā tatrāpi tannindāphalena
hatotsavā nirānandā bhavanti| hīnadīnamanasa ityarthaḥ| parapiṇḍāśinaḥ āhāravaikalyāt paradattabhikṣāhārabhujaḥ|
dāsāḥ paratantravṛttayo bhṛtyāḥ| mūrkhāḥ sarvavikekaśūnyāḥ| durdarśanāḥ
virūpātmabhāvā aprītijanakāśca| kṛśāḥ durbalaśarīrāḥ sāmarthyarahitāśca| sarvataḥ
sarvebhyo'kṛtāparādhā api kāyavacaḥparibhavalābhino bhavanti| ke punarevam ? mānastabdhāstapasvinaḥ
mānena stabdhāḥ anamrāḥ| tapasvino varākāḥ| te'pi cet, evaṃbhūtā api yadi mānināṃ
madhye gaṇyante, tarhi dīnāḥ kṛpaṇāḥ kṛpāpātramityarthaḥ| punaranye dīnāḥ kīdṛśā bhavantīti
vada brūhi [iti] codakamāmantrayate||yadi evaṃvidhā mānino nocyante, kīdṛśāstarhi te bhavantītyāha-te
mānino vijayinaśca ta eva śūrāye mānaśatruvijayāya vahanti mānam|ye taṃ sphurantamapi
mānaripuṃ nihatyakāmaṃ jane jayaphalaṃ pratipādayanti||59||ta eva mānina ucyante
ye bodhisattvāḥ taṃ sphurantamapi prabhavantamapi mānavairiṇaṃ nihatya vidhūya| kāmaṃ yatheṣṭam|
uddāmeti yāvat| jane loke sadevakādike jayaphalaṃ prakāśayanti buddhatvāvasthāyām|
etādṛśaṃ tanmānaśatruvijayaphalaṃ yādṛśamasmāsu dṛśyate ityabhiprāyaḥ| ta eva vijayinaśca
labdhavijayāḥ| ta eva śūrāstejasvina iti padadvayaṃ yathāsaṃbhavaṃ yojyam||upakleśeṣu mānaṃ
pratipādya śaktau mānamāha-saṃkleśapakṣamadhyastho bhavedduptaḥ sahasraśaḥ|saṃkleśānāṃ
pakṣo vargaḥ, tasya madhye tiṣṭhan sahasraguṇena dṛptataro bhavet, atiśayavacchauryabalamavalambeta|
kiṃbhūtaḥ sannityāha-duryodhanaḥ kleśagaṇaiḥ siṃho mṛgagaṇairiva||60||duḥkhena
yodhyata iti duryodhanaḥ| kathaṃcidapi na parājīyate ityarthaḥ| kathamiva ? yathā hi siṃho
mṛgarājaḥ mṛgakulamadhye mahātejobalasamanvāgato viharan vane sarvamṛgānabhibhavati, na
ca tairabhibhūyata iti, evaṃ bodhisattvo duryodhano bhavet||idamaparamapi nimittamudgahītavyamityāha-mahatsvapi
hi kṛcchreṣu na rasaṃ cakṣurīkṣate|evaṃ kṛcchramapi prāpya na kleśavaśago
bhavet||61||atiprakarṣavatsu api kṛcchreṣu duḥkheṣu satsu rasaṃ madhurādikaṃ jihvendriyagrāhyaṃ
na cakṣurīkṣate na pratipadyate| na viṣayīkarotītyarthaḥ| tasyāviṣayatvāt| nāviṣaye
pravartata iti bhāvaḥ| evamuktarasacakṣurnyāyena kaṣṭamapi prāpya na kleśavaśaṃ gacchet||ityuktena
prabandhena sthāmabalaṃ vidhāya ratibalamāvedayitumāha-yadevāpadyate karma
tatkarmavyasanī bhavet|tatkarmaśauṇḍo'tṛptātmā krīḍāphalasukhepsuvat||62||karma saṃbhāranibandhanaṃ
dhyānādhyayanādilakṣaṇaṃ yadevāpadyate, kramakaraṇayogenāpatitaṃ bhavet, tasminneva
karmaṇi vyasanī bhavet tatkriyārasanimagnacittaḥ| tatkarmaśauṇḍaḥ tatpravṛttilampaṭaḥ|
atṛptātmā punaḥpunarabhilāṣayuktaḥ| ka iva ? krīḍāphalasukhepsuvat dyūtādikrīḍāyā yatphalaṃ
sukhaṃ tadāptumicchuriva||ito'pi vicārayatā karmaṇi ratirutpādayitavyetyupadarśayannāha-sukhārtha
kriyate karma tathāpi syānna vā sukham|karmaiva tu sukhaṃ yasya niṣkarmā sa sukhī
katham||63||sarvaireva karmaphalasukhalipsayā karma kriyate| anyathā tatra pravṛttirna
syāt| tathāpi evaṃ cetasā pravṛttāvapi kasyacit karmaṇo'bhivāñchitaphalaṃ syāt, kasyacit
punarna syāt| niṣphalārambhasyāpi saṃbhavāt| tathāpi karmārambhāt punaḥ phalasaṃbhāvanayā
naiva nivartate janaḥ| yasya punaḥ karmaiva sukham, na taduttaramaparasukhābhilāṣaḥ, sa niṣkarmā
karmavirahitaḥ kathaṃ sukhī syāt ? na kathaṃcidityarthaḥ||idamapi bhāvayatā karmaṇyabhiniveṣṭavyamityāha-kāmairna
tṛptiḥ saṃsāre kṣuradhārāmadhūpamaiḥ|puṇyāmṛtaiḥ kathaṃ tṛptirvipākamadhuraiḥ
śivaiḥ||64||rūpādiviṣayaiḥ| saṃsāra iti saṃsarati punaḥ punaḥ| abhūtairatṛptiḥ
anāpyāyanam| kiṃbhūtaiḥ ? kṣuradhārāmadhūpamaiḥ kṣuradhārāyāṃ yanmadhu madhurasaṃ
yadāsvādya tṛṣṇāvaśājjihvocchedanottarakālaṃ duḥkhamupajāyate, tenopamā upamānaṃ yādṛśaṃ yeṣāṃ
te| āpātamātramādhurye'pi pariṇatiduḥkhena kaṭukarasattvātteṣāmityabhiprāyaḥ| puṇyānyeva
amṛtānīva, taiḥ kathaṃ tṛptirastu ? kiṃviśiṣṭaiḥ ? vipākamadhurairabhyudayaphalasukhahetutayā
pariṇāmena madhurarasatvāt| paramasukhajanakaiḥ śivaiḥ kalyāṇakāribhirniḥśreyasāvāhakatayā|
ajarāmaraphaladānaparatvāt sarvaduḥkhanirvartakairityarthaḥ| ata eva puṇyāmṛtairityatra
hetupadametat||tasmādityupasaṃhāreṇa punaḥ karmābhirāmaṃ draḍhayannāha-tasmātkarmāvasāne'pi
nimajjettatra karmaṇi|yathā madhyāhnasaṃtapta ādau prāptasarāḥ karī||65||tasya ārabdhasya
karmaṇaḥ avasāne'pi nimajjet, tadabhiniveśarasanimagna eva vimuñcet| kathamiva ?
yathā grīṣmasamaye madhyaṃdinavartini sūrye sarvato jalamalabhamānaśca ātāpatāpito hastī
paramābhiniveśasaṃyuktaḥ atiśayavadāhlādakāriśītalajalaparipūritaṃ hadamāsādya prathamato
nimajjati tathā iti samudāyārthaḥ| prāptaṃ saro yena sa tathā| paścātkarmadhārayaḥ| ādāvityasya
nimajjatītyanena saṃbandhaḥ||idānīṃ ratibalaṃ vyākhyāya muktibalaṃ vyākhyātumāha-balanāśānubandhe
tu punaḥ kartuṃ parityajet|susamāptaṃ ca tanmuñceduttarottaratṛṣṇayā||66||ārabdhakarmaniṣpādane
sāmarthyakṣayamātmano'vagamya sāmarthyapratilambhe sati punaḥ kariṣyāmi
ityabhiprāyeṇa tāvatkālaṃ parityajet muñcet| na tāvatāsya vikṣepaḥ syāt| anyathā tathāpi
tadaparityāge'narthasamāveśa eva syāt| yadāpi suniṣpannaṃ tadārabdhaṃ karma bhavet, tadāpi
moktavyam| anyathā svarasavāhitayāpi tasmin pravṛtte punarvyāpārādvikṣepa eva syāt| tasmādaparāparaviśeṣākāṅkṣayā
tanmuñcet parityajet| etena yaduktaṃ prāk-pūrvaṃ samīkṣya sāmagrīm
[7.47] ityādi, tasyotsargasyāyamapavāda uktaḥ||tadevamavāntaraviśeṣopadarśanena balavyūhaṃ
sarvathābhidhāya prathamoddeśapratipāditamapi punaśchandādigaṇe [7.16] kathitaṃ tātparyaṃ
vyācakṣāṇa āha-kleśaprahārān saṃrakṣet kleśāṃśca prahareddṛḍham|khaṅgayuddhamivāpannaḥ
śikṣitenāriṇā saha||67||kleśānāṃ prahārān upaghātān saṃrakṣet nivārayet| yathā teṣāṃ praharo
na prabhavatītyarthaḥ| kleśān punaḥ praharet nihanyāt| dṛḍhaṃ gāḍhaprahāreṇa| yathā punaravakāśaṃ
na labheran| atra nidarśanamāha-yathā śikṣitena śastravidyākauśalasamanvāgatena
śatruṇā saha nipuṇataraḥ khaṅgena saṃgrāmayan tamabhibhavati, na ca tenābhibhūta iti||tathā
tatretyādinā punastātparyaṃ śikṣayitumāha-tatra khaṅgaṃ yathā bhraṣṭaṃ gṛhṇīyātsabhayastvaran|smṛtikhaṅgaṃ
tathā bhraṣṭaṃ gṛhṇīyānnarakān smaran||68||tatra tasmin khaṅgayuddhe
yathā khaṅgaṃ hastāt kathaṃcit vicalitaṃ punaḥ saṃvṛtya gṛhṇīyāt samayaḥ, mā māmayaṃ chalamanupraviśya
śatrurvadhīt| tvaranniti śīghrameva| na kālapratilambeneti yāvat| tathā tadvadeva
smṛtipramoṣe| smṛtireva khaṅga iva kleśaśatruvijayāya| taṃ bhraṣṭamapagataṃ gṛhṇīyāt
āmukhīkuryāt| narakān rauravādīn smaran| skhalite sati tadduḥkhabhāgitāṃ manasikurvan||nanu
sūkṣmakleśasamudācāre'pi kā kṣatiḥ yena tatra upekṣā na kriyate ityatrāha-viṣaṃ rudhiramāsādya
prasarpati yathā tanau|tathaiva cchidramāsādya doṣaścitte prasarpati||69||aṇumātrasyāpi
doṣasya avakāśo na dātavyaḥ| anyathā tanmātrasyāpyanupraveśe citte tatprasarāvarodhasya
kartumaśakyatvāt| yathā hi svalpavraṇe'pi rudhirasaṃparkavato viṣasya śarīre| tasmādaṇumātrakleśaprahāranivāraṇe'pi
tātparyaṃ kuryāt||punaranyathā tātparyaṃ dṛḍhīkurvannāha-tailapātradharo
yadvadasihastairadhiṣṭhitaḥ|skhalite maraṇatrāsāttatparaḥ syāttathā vratī||70||yathā
kaścit puruṣaścaṇḍanṛpājñayā tailaparipūrṇapātramādāya picchalasaṃkrameṇa asihastai
rājapuruṣaiḥ bindumātratailabhraṃśe'pi adyaiva tvāṃ prāṇairviyojayiṣyāma iti bruvāṇairadhiṣṭhito
gacchan yadi mamātra kathaṃcit skhalitaṃ syāt, tadā nūnamamī māṃ vyāpādayeyuriti maraṇabhayāttatparo
bhavati, tathā vratī gṛhītasaṃvaraḥ prakṛtaskhalite narakādiduḥkhatrāsāt
tadanavakāśāya tatparaḥ syāt yatnavān bhavet||uktamupasaṃhṛtya darśayannāha-tasmādutsaṅgage
sarpe yathottiṣṭhati satvaram|nidrālasyāgame tadvat pratikurvīta satvaram||71||yata evam,
tasmādutsaṅgage kroḍagate sarpe āśīviṣe yathā tvaritamevottiṣṭhati-mā māmayamahirdakṣīt,
tathaiva nidrālasyāgame middhastyānaprādurbhāve pratikurvīta tatpratipakṣānityatādibhāvanaya
pratīkāraṃ kuryāt||asya caivaṃ yatnavato'pi kathaṃcit kiṃcit skhalitaṃ śūraskhalitanyāyena
syāt| tadā pratīkāraṃ kṛtvā punaryatnavān bhavet| ityupadarśayannāha-ekaikasmiṃśchale
suṣṭhu paritapya vicintayet|kathaṃ karomi yenedaṃ punarme na bhavediti||72||smṛtipramoṣe
sati ekaikasmin pratyekaṃ chale skhalite kathaṃcit kleśānāmanupraveśe sati paritapya adhyāśayena
manastāpaṃ kṛtsna vicintayet-aho bata jānanneva skhalito'smi, tatkena prakāreṇātra
pratividhānaṃ karomi yena punaridaṃ chalaṃ na syāt ? ityevaṃ dṛḍhasamārambhaṃ samādāya viharet|
na tu punaḥ śithilaḥ syāditi bhāvaḥ||ata eva vivekakāmānāṃ pratiṣiddhamapyanujānannāha-saṃsargaṃ
karma vā prāptamicchedetena hetunā|ācāryopādhyāyatadanyasabrahmacāriprabhṛtibhiḥ
bahuśrutaiḥ tripiṭakavedibhiḥ kaukṛtyavinodanakuśalaiḥ saha saṃsargaṃ samavadhānamicchedāśaṃset|
tanniśrita eva tiṣṭhedityabhiprāyaḥ| karma vā prāptaṃ tadavavādānuśāsanīlakṣaṇam,
āpattisamuddharaṇam, tairdaṇḍakarmapraṇayanaṃ vā samutpannamicchet| etena hetunā teṣāmavatārasaṃrakṣaṇābhiprāyeṇa|
etadevāha-kathaṃ nāmāsvavasthāsu smṛtyabhyāso bhavediti||73||kena
vidhinā nāma āsu avasthāsu kleśāvatāradaśāsu smṛtyabhyāso bhavet, ayatnata evālambanāt
saṃpramoṣo na syāt, ityanena abhiprāyeṇa| ayaṃ samudāyārthaḥ-kalyāṇamitrasaṃnidhānāt tadavavādānuśāsanītaḥ
tadācārasaṃdarśanācca sadā smṛtisaṃprajanyavihāriṇaḥ kleśā nāvatāraṃ labhante|
tato'sya avirodhata eva utsāho vardhata iti yuktam|sadā kalyāṇamitraṃ ca jīvitārthe'pi
na tyajet| iti|[bodhi. 5.102]tathā-upādhyāyānuśāsanyā bhītyāpyādarakāriṇām|dhanyānāṃ
gurusaṃvāsāt sukaraṃ jāyate smṛtiḥ||iti||[bodhi. 5.30]adhunā tātparyamupadarśya ātmavidheyatāmupadarśayitumāha-laghuṃ
kuryāttathātmānamapramādakathāṃ smaran|karmāgamādyathā pūrvaṃ
sajjaḥ sarvatra vartate||74||sarvakarmaṇyamātmānaṃ kāyavākcittalakṣaṇaṃ tathā kuryāt, utsāhābhyāsādāyattiṃ
nayedityarthaḥ| yathā karmāgamāt karmārambhāt pūrvaṃ prāgeva sajjaḥ āyattīkṛtaḥ
sudāntāśvavat tanmārganirīkṣaṇāsīna iva karmaṇi pravartate||uktamevārthamudāharaṇena
vyaktīkurvannāha-yathaiva tūlakaṃ vāyorgamanāgamane vaśam|tathotsāhavaśaṃ yāyādṛddhiścaivaṃ
samṛdhyati||75||tūlakaṃ karpāsādisamudbhūtaṃ yathā vāyorgamane ca āgamane ca vaśamāyattam,
tathā tadvadeva utsāhavaśaṃ yāyāt vīryavaśavartī bhavet| evamabhyāsaparāyaṇasya ṛddhiśca
ākāśagamanādilakṣaṇā samṛdhyati saṃpadyate||parātmasamatāparātmaparivartane punaḥ ubhayatrāpi
upayukte iti dhyānaparicchede eva vyākhyeye||iti prajñākaramativiracitāyāṃ bodhicaryāvatārapañjikāyāṃvīryapāramitā
nāma saptamaḥ paricchedaḥ||

